---
layout: post
category: CLANKY
title: Piráti v Majetíně a Brodku finišují s přípravou na komunální volby
date: 2014-07-07
tags: pirátská-tvrz
author: Michal Wagner
image: assets/img/articles/2014/2014-07-07-pirati-v-majetine-a-brodku-finisuji-s-pripravou-na-komunalni-volby.jpg   #751x422 pixelu
---
Piráti se za dobu svého působení na české politické scéně etablovali na stabilní politickou sílu, se kterou je třeba počítat. Komunální volby jsou další šance, jak prosadit pokrokové myšlenky tohoto celosvětového hnutí. Piráti jdou do komunálních voleb v mnoha městech a obcích, většinou však v koalici (např. se Zelenými). Existují však výjimky, kde kandidují samostatně. Jako například v obcích na pomezí olomouckého a přerovského okresu - v Majetíně a v Brodku u Přerova.

Majetín je obec ve východní části okresu Olomouc,sousedí s Brodkem u Př., ten je zase v západní části okresu přerovského. Díky aktivitám místního sdružení Pirátská Tvrz dosahují Piráti ve volbách slušných výsledků (Majetín - parlamentní volby 10%, eurovolby 16%). A tak není překvapivé, že se chtějí zúčastnit i komunálních voleb. V Majetíně je potřeba 9 kandidátů, v Brodku 15. Obě kandidátky jsou naplněné a řádně podané na příslušných úřadech.

V obou obcích již proběhly veřejné primární volby, tedy určení pořadí na kandidátce. Ve dvoukolové volbě se volil zvlášť lídr a zvlášť čelo. 

V Majetíně byla zvolena tato kandidátka:

1. Jaromír Procházka
2. Ing. et Ing. Martin Šmída
3. Aleš Gofroj
4. Ing. Radim Studený
5. Adam Slaměník
6. Vladimír Kubala
7. Olga Zlínská
8. Petr Soldán
9. Vojtěch Dostál

V Brodku vypadá kandidátka v současnosti takto:

1. Radek Vojtek
2. Ing. Vladimír Hlavinka
3. Tomáš Lacina
4. Vít Holásek
5. Tomáš Mazal
6. Jakub Pospíšil
7. Mirek Novotný
8. Lenka Horáková
9. Tomáš Sedlařík
10. Marek Holčák

... a další

### PROGRAM PIRÁTŮ DO KOMUNÁLNÍCH VOLEB V MAJETÍNĚ:

### OTEVŘENÁ OBEC

**Usnadníme občanům styk s úřady.** Rozšíříme úřední hodiny obecního úřadu, ideálně na pět dní v týdnu. Pro úsporu času občanů zajistíme, aby veškeré dokumenty nutné pro styk s úřadem byly dostupné a snadno dohledatelné na obecním webu, a to v otevřených formátech, zpracovatelných zdarma dostupným softwarem.

**Internet pro všechny.** Podporujeme volnou přístupnost Internetu ve veřejných prostorách a na veřejných prostranstvích.

### TRANSPARENCE

**Všechny smlouvy obce umístíme na Internet.** Budeme jednat v duchu zákona o registru smluv (tzv. "nejkrásnější zákon"), i když tento zákon ještě neplatí. Všichni občané si budou moci zkontrolovat, jak jsou smlouvy s obcí sjednány.

**Zavedeme transparentní bankovní účty a transparentní účetnictví obce.** Občané dnes nemají šanci zjistit, kolik peněz bylo komu a za co zaplaceno. Chceme, aby obec přešla k využívání transparentních bankovních účtů a otevřeného účetnictví všude tam, kde to zákon dovoluje. Všichni tak budou moci kontrolovat, za co konkrétně se finanční prostředky obce utrácejí.

**Všechny veřejné zakázky budou skutečně veřejné.** Celou zadávací dokumentaci zveřejníme dostatečně dlouhou dobu předem na Internetu.

**Zásady územního rozvoje a související územní plány budeme graficky prezentovat na webu.** Stejně přehledně jako u textových informací chceme prezentovat návrhy zásad územního rozvoje a příslušných územních plánů, aby byly přehledně a rychle pro občany dostupné.

### ROZUMNÉ HOSPODAŘENÍ

**Prosazujeme vyrovnaný obecní rozpočet.** Obec by si měla tvořit rezervu pro nenadálé situace a plánování větších investic důležitých pro další rozvoj obce.

**Budeme hledat úspory.** Provedeme revizi mandatorních výdajů, náplně práce jednotlivých zaměstnanců a placených funkcionářů. Zasadíme se o zrušení placené pozice 2. místostarosty.

### KVALITA ŽIVOTA

**Kvalitní údržba veřejného prostoru.** Za samozřejmost považujeme zajištění kvalitní údržby zeleně nejen v obci, ale i v extravilánu. Stejně tak předpokládáme průběžnou údržbu komunikací (silnic a chodníků) a drobné architektury (lavičky, odp. koše, atd.). Počítáme se zachováním motivačního programu pro občany, aby se dobře starali o své předzahrádky.

**Funkční a vkusné veřejné budovy.** Architektonické soutěže pro veřejné stavby jsou na západ od našich hranic běžné. Vítěz architektonické soutěže bude navíc svůj projekt hlídat od začátku do konce. Chceme, aby budovy veřejných institucí měly také architektonickou kvalitu.

**Chráníme životní prostředí.** Samozřejmostí musí být zákonný postup při nakládání s odpady. Majetín patří mezi nejlépe třídící obce. Recyklace se musí vyplatit těm, kteří mají snahu recyklovat. Chceme proto rozvířit debatu o snížení poplatků za zpracování odpadů a vytvořit lepší motivaci pro ekologické hospodaření s odpady.

### BEZPEČNOST

**Doprava.** S pomocí odborníků chceme vyřešit problémová a nebezpečná místa (např. místo pro přecházení chodců v ulici Příhon). Budeme podporovat cyklodopravu (např. cyklostezka do Krčmaně).

**Stavíme se proti nadbytečnému sledování občanů v případech, kde to není opodstatněné.** Nesouhlasíme s nadměrným použitím bezpečnostních kamer a podobných nástrojů, zneužitelných pro sledování. Místa, kde se vyskytují kamery, musí být označena. Kamery mají opodstatnění jen na některých místech (např. hřbitov). Jinde občany obtěžují, aniž by přispívaly k objasňování zločinů.

### DEMOKRACIE

**Zapojíme občany do rozhodování.** Na zasedání zastupitelstva by měl mít přístup každý občan. Zároveň má občan mít právo vytvářet audiovizuální záznam, pokud ho nevytváří přímo zastupitelstvo a právo ho dále zveřejňovat a šířit. Zápisy ze zasedání musí být také vždy zveřejněny a dohledatelné online, včetně hlasování jednotlivých zastupitelů a přehledu o jejich účasti. Prosazujeme plné uplatnění demokratického minima při jakémkoliv rozhodování.

**Vyjdeme vstříc aktivním občanům.** Podporujeme skutečné místní referendum a občanskou iniciativu. V hlasováních o zásadních otázkách podporujeme vyhlášení referenda zastupitelstvem, kde bude zpracován kvalitní oponentní posudek odpůrci.

**Budeme se zabývat peticemi a stížnostmi, které občané zastupitelům zašlou.** Zavazujeme se, že všichni naši zástupci obce se budou zabývat všemi peticemi a stížnostmi. Není podstatné, zda petice budou organizovány na papíře či elektronicky, zastupitel by se jim měl věnovat a podporovat vyhlášení referenda, pokud jde o důležitou otázku a je to k vyřešení petice nebo iniciativy nezbytné.

### PODPORA MÍSTNÍCH

**Podpora spolků.** Považujeme dobrovolnické spolky za živou duši obce. Budeme podporovat dobrovolnickou aktivitu občanů, neboť i Česká Pirátská strana funguje na dobrovolnických principech. Pokud to bude v našich silách, vyjdeme spolkům maximálně vstříc při jejich aktivitách nebo třeba při shánění vhodných prostor. Při finanční podpoře budeme striktně kontrolovat vynaložené peníze, Tyto informace budeme zveřejňovat a po spolcích budeme požadovat maximální transparenci. Chceme přispět k rozvoji kultury i sportu, a tak budeme úzce komunikovat s partnery z těchto oblastí, abychom našli společnou řeč a udrželi pestrý kulturní život a podpořili sport, a to především mládežnický.

**Podpora místního podnikání.** Budeme preferovat lokální živnostníky a firmy, před nadnárodními korporacemi. Ve výběrových řízeních nemůže být cena jediným rozhodujícím kritériem. Zároveň se vyvarujeme možného střetu zájmů.

**Zaměstnanost.** Pirátská strana nepovažuje umělou tvorbu pracovních míst, například přijímáním zbytečných úředníků, za smysluplné řešení. Obecní zaměstnanci, mají dělat práci, na kterou mají kvalifikaci a být za ni spravedlivě odměněni. Na výpomoc při sezónních pracích lze najmout krátkodobě další pracovníky, třeba i s využitím dotací.

