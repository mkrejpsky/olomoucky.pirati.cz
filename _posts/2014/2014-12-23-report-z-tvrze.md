---
layout: post
category: CLANKY
title: Report z Tvrze
date: 2014-12-23
tags: pirátská-tvrz
author: Michal Wagner
image: assets/img/articles/2014/2014-12-23-report-z-tvrze.jpg   #751x422 pixelu
---
Místní sdružení Pirátská Tvrz oslavila první rok svého fungování. Krom pořádání kulturních akcí se její členové zapojili i do komunální politiky.

Nejprve si ale zhodnotíme letošní festival Kytary in Majetín.

Jeho sedmý ročník proběhl již tradičně v areálu za saunou. Když se blížil začátek první kapely, rozpršelo se, takže se zasáhlo do pořadí účinkujících a promítly se filmy "Trojky vidle mají rády skaut", v nemž účinkuje i kapela Session a krátká anekdota "Doma na ledničce" o zapomnětlivém lupiči. S hodinovým zpožděním pak začala hrát první kapela Šlanastyka z Brna, kde hraje na basu Maječák Jarda Divila. Pro kapelu to byl jejich druhý koncert, ale bylo vidět, že si dali záležet a představení vychytali do nejmenších detailů, od poezie, přes vtipy až po použití rekvizit. Ke konci koncertu se dokonce i umoudřilo počasí a alespoň přestalo pršet.

Po Šlanastyce měli původně nastoupit The Fly Eyes z Brna, ale několik dní před festivalem se omluvili, že se někteří členové kapely nestihnou včas vrátit z Francie, takže jsme narychlo našli náhradu, a to v podobě přerovských punkrockerů Millenium X. Tato kapela nezapře své vzory, jako jsou Offspring, Nirvana nebo Green day. Členové kapely jsou sice věkem mladí, ale na pódiu to válí jako zkušení muzikanti. V další přestávce už byla očekávána premiéra nového filmu od Trojek Vidlí. Na zahřátí publika byla promítnuta reportáž o stávce pěstitelů zeleniny a dealerů drog a poté nadešla na ta historická chvíle a světlo světa spatřil nejnovější snímek s názvem "Muzeální kousek" o nadržené paničce a nechápajícím instalatérovi. V tu chvíli bylo na festivalu přítomno cca 70 lidí. Bylo potřeba zvednout je z lavic a přitáhnout na parket, a proto následovala tradiční soutěž v PSYCHO tanci, tentokrát na electroswing. Po několika zahřívacích kolech a předvedení nejrůznějších kreací a kostýmů byly vyhlášeny výsledky a rozdány ceny vítězům.

Rozdováděnému publiku přišla akorát do noty zlínská kapela Animal orchestras, která sice přijela oslabená o basáka a bubeníka, ale za to posílená o další dva beatboxery ze Slovenska. Kluci předvedli hlavní hity kapely v různých úpravách, a večírek pěkně ubíhal. Blížila se půlnoc, když dorazila na festival policie ČR s tím, že jdou řešit stížnost na velký hluk od jednoho nejmenovaného stěžovatele a že akce musí dle nahlášení skončit přesně o půlnoci. Policisté vyhrožovali hygienou a měřením hluku a následnou tučnou pokutou, tak byla hlasitá hudební produkce ukončena. Nakonec zahráli domácí Session jen tak potichu ve velmi komorní atmosféře, chtělo by se říct unplugged, bez ozvučených mikrofonů a bez bicích. Tak jsme si nakonec jen tak společně zazpívali a sedmé kytary se staly minulostí. Příště se lépe připravíme a jistě opět přivedeme do Majetína (a nejen do Majetína) mladé nadějné kapely, které mají co říct. 

Dále se členové a podporovatelé Pirátské Tvrze věnovali předvolební kampani a přípravám na komunální volby. Podřilo se zapojit mnoho (nejen) mladých lidí a probudit v nich zájem o dění kolem sebe, probíhaly diskuze s veřejností o programu a veřejné primární volby o pořadí na kandidátce, prostě pěkně otevřeně a demokraticky. Veškeré toto úsilí se pak přetavilo v jeden "pirátský" mandát v Majetíně  a těsnou porážku v Brodku u Př (4,7%). Piráti však nepolevili a začali ihned pracovat a snažit se o splnění programu, k němuž se zavázali, a to především v Majetíně.

V první řadě je to zprůhlednění hospodaření např. pomocí transparentního účtu. Občané by tak mohli takřka v přímém přenosu sledovat pohyby na obecním účtu a třeba si i zkontrolovat, zda v pořádku došla jejich platba apod. V současnosti zjišťujeme, jaké jsou možnosti a jaká úskalí nás při případné realizaci čekají, např. ohledně anonymizace platů obecních zaměstnanců.  Dalším střednědobým cílem je zavedení volného přístupu k internetu prostřednictvím wi-fi připojení ve veřejných budovách, pro začátek alespoň v budově obecního úřadu. Také se pokusíme zprovoznit online zápis ze zasedání, aby i časově vytížení lidé, kteří se nemohou z různých důvodů dostavit fyzicky na zasedání zastupitelstva, mohli průběh tohoto zasedání sledovat na svém počítači z tepla domova, či zaměstnání. Také se již podařilo splnit jeden z bodů programu, a to "rozvíříme diskuzi o snížení poplatků za odpady". Snížení příspěvku se sice prozatím nekoná, ale plodná diskuze proběhla. Piráti budou prosazovat, aby obec dala veřejný příslib, že pokud se občanům v roce 2015 podaří důsledným tříděním snížit objem komunálního odpadu, sníží se i poplatek na následující rok.

V obci byly rozdány kompostéry pro domácí kompostování, to je další vynikající příležitost, jak objem směsného komunálního odpadu snížit. Z průzkumů víme, že na skládky míří v popelnicích až 40% bioodpadu. Nejenže na skládkách bioodpad nekompostuje, nýbrž zahnívá, vypouští skleníkové plyny a zapáchá, ale navíc nám hrozí i vysoké pokuty od EU, neboť se Česká republika zavázala, že  sníží podíl biosložky v komunálním odpadu na 35% oproti stavu v roce 1995. Tento cíl má být naplněn v roce 2020 a už nyní je zřejmé, že se to příliš nedaří, tudíž nám hrozí penále 1 750 000,- EUR jednorázově + Pokuta 10 000,- EUR každý den až do nápravy do požadovaného stavu (viz. vyjádření zástupce ministerstva životního prostředí na konferenci o bio-odpadech 2014). Piráti v Majetíně věří, že pokud se podaří odklonit z komunálního odpadu ještě více bioodpadu z kuchyně či zahrady, tak jak to již mnozí dělají, mohl by objem směsného komunálního odpadu viditelně klesnout. Když jsme schopni vytřídit z komunálu plasty, tetra-paky, papír, sklo či kov, jistě zvládneme vytřídit i různé slupky od brambor či ovoce, ohryzky, čajové sáčky a ostatní odpad rostlinného původu. Pokud by se to podařilo, bylo by vhodné, aby toto obec ocenila a poplatek za odpad snížila. Ostatně už teď patříme mezi nejlépe třídící obce a očané by si nějakou odměnu za své úsilí jistě zasloužili. Pirátský zastupitel nabízí konzultace ohledně možných způsobů třídění bioodpadu a uvítá  další nápady a příspěvky do této diskuze. Zapojit se můžete na [facebook.com/PiratskaTvrz](https://facebook.com/PiratskaTvrz) nebo na pirátském diskuzním fóru a samozřejmě i na zasedání.

Všechny odkazy a další informace najdete i na adrese [tvrz.pirati.cz](https://tvrz.pirati.cz).

I následující schůze byla plodná.

* v zasedací místnosti už je internet, sice zaheslovaný, ale heslo zjistíte na obecním úřadě,
* byla zvolena stavební komise, kde přibyli i členové navržení opozicí,
* bude inventura i nemovitostí, aby obec nemusela znovu "rozdávat" pozemky, 
* v jednacím řádu přibylo zveřejnění zápisu ze zasedání na internetu,
* proběhla živá diskuze o poplatcích za odpady,
* Piráti vyrobí anketu o odpadech a o kabelovce TV Maj.

A v neposlední řadě Vám místní sdružení Pirátská Tvrz přeje příjemné prožití Vánoc a veselé oslavy Nového roku.

