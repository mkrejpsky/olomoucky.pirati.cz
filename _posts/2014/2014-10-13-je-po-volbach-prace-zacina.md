---
layout: post
category: CLANKY
title: Je po volbách, práce začíná
date: 2014-10-13
tags: olomoucký-kraj
author: Martin Šmída
image: assets/img/articles/2014/2014-10-13-je-po-volbach-prace-zacina.jpg   #751x422 pixelu
---
Tak jako po celé republice, i v Olomouckém kraji zaznamenali Piráti a koalice s účastí Pirátů viditelné úspěchy, byť někde měly trochu hořkou příchuť. Např. v Přerově získala koalice Společně pro Přerov 20% hlasů, ale Pirát Martin Švadlenka se těsně nedostal a je prvním náhradníkem.

Uspěli především dosavadní zastupitelé za toto hnutí, a to je dobrá vizitka od voličů. Martin Švadlenka je proto spokojen: "Oni byli Piráti dávno před tím, než jsem mezi ně přišel. Vídáme se každý týden. Takže budu "dohlížet" na to, aby fungovala transparence a otevřené informace. Jsem nadšený."

Stejně tak v Olomouci se těsně do zastupitelstva nedostal Vojtěch Pikal, ač koalice Občané pro Olomouc získala tři mandáty. Na facebooku se pak vyjádřil takto: "Tak v zastupitelstvu nakonec nezasednu. Na programu se nic nemění. Budu cílit na kontrolní komisi."

NepoPIRATelným úspěchem je pak výsledek 10,44% koalice Změna pro Prostějov, za níž usedne v zastupitelském sboru dlouholetý Pirát Petr Kapounek. Gratulujeme a přejeme pevné nervy.

Další Pirátská koalice s hnutím PRO-REGION v Šumperku dosáhla výsledku 8,5% a mezi zastupitele zasedne i Zdeňka Kocourková Dvořáková, nezávislá nominovaná Pirátskou stranou. Těšíme se na další spolupráci.

Krom těch koaličních jsme postavili ještě dvě samostatné kandidátky, a to v Brodku u Přerova a v sousedním Majetíně. V Brodku jsme dosáhli sympatického, leč nedostačujícího výsledku 4,7%. V Majetíně Piráti získali 11,15% a za Piráty byl zvolen krajský předseda Martin Šmída: "Na malé obci je to víceméně dobrovolnická činnost a já budu pro Majetín pracovat rád. I doteď jsem se do života v obci zapojoval a budu v tom nyní ještě intenzivněji pokračovat.   Krom toho, jakožto nejmladší zastupitel, budu přinášet nová doposud neřešená témata a budu představovat Pirátský pohled na některé věci, jako je např. nadbytečné sledování veřejných prostranství kamerami, zavedení transparentního účtu apod. Chci zkrátka zastupovat svoje voliče a Pirátské ideje a děkuji, že k tomu dostávám příležitost." 

Samozřejmě nesmíme opomenout senátní volby, v nichž do druhého kola postoupila, Pirátskou stranou podporovaná, Jitka Seitlová. V něm se utká s ministrem Prachařem (ANO). Přejeme jí mnoho štěstí.

Ať již  Piráti a jejich koalice uspěli či neuspěli, nic tím pro ně nekončí. Pokračuje soustavná práce - nadále běží kampaň HRAJEME SVOBODNOU HUDBU, v plánu jsou další festivaly svobodné kultury, v Tovačově Piráti rekultivují černou skládku a mění ji na Pitbikové sportoviště, v Olomouci podporujeme bikesharing, krajský 1. místopředseda Roman Kümmel pracuje na rozšíření sítě TOR o nové exit node servery a mnoho dalších aktivit. Krom toho očekávají programovou, informační a organizační podporu právě zvolení zastupitelé a tam se také každá pomoc hodí.

Piráti z Olomouckého kraje se sejdou v úterý 21. 10. od 17:00 v salónku Renomé (Uhelná 21, Olomouc), zasedání je veřejné, jste tímto zváni.
