---
layout: post
category: CLANKY
title: Změna pro Prostějov zahájí kampaň koncertem prostějovských kapel
date: 2014-09-01
tags: prostějov
author: Martin Šmída
image: assets/img/articles/2014/2014-09-01-zmena-pro-prostejov-zahaji-kampan-koncertem-prostejovskych-kapel.jpg   #751x422 pixelu
---
Komunální volby se blíží a volební kampaň startuje. Strany se snaží získávat voliče různými způsoby, Změna pro Prostějov, tedy společná kandidátka Strany zelených, České pirátské strany a nezávislých kandidátů, vsadila na kontaktní kampaň spojenou s pořádáním série koncertů pro Změnu, kterou zahájila již v neděli 31. srpna společným vystoupením kapely FIDDLE-DEDEE a skupiny DOJEM. 

„Rozhodli jsme se voličům zpříjemnit konec léta dvojkoncertem známých prostějovských kapel a seznámit veřejnost s jednou z volebních priorit Změny, a to s konceptem zřízení souvislého pásu zeleně v jižní části města, jako součásti zlepšení životního prostředí a rozšíření zelených ploch“ vysvětlil lídr Změny pro Prostějov Jan Navrátil. Dějištěm prvního koncertu byl areál Na splávku v Domamyslicích.
 
„FIDDLE-DEDEE je zavedená kapela, která je pořadatelem Prostějovského bluegrassového festivalu a pravidelně vystupuje například na vernisážích v Galerii u Hanáka. Skupina DOJEM hraje folk & country, na prostějovské scéně se objevuje již od roku 2003, úspěšně koncertovala např. v kavárně Avatarka,“ doplnil kandidát Ivo Lužný, který má pořádání prvního koncertu pro Změnu na starosti.

**V plánu jsou koncerty i debaty u kávy**

„Kampaň bude i nadále pestrá - v plánu jsou další zajímavé koncerty, mítinky, cyklojízda a „Čtvrteční debaty u kávy“ ve Špalíčku. Debatu povede vždy expert strany na dané téma, přednášky budou mít i odborníci působící na českých a moravských univerzitách, kteří se rovněž podílejí na realisticky propracovaném programu Změny pro Prostějov. Každé setkání s voliči tak bude zaměřeno na nějaké konkrétní programové téma, na debatách budeme představovat náš názor na celou oblast,“ vysvětlil Jan Navrátil. „Jednoho z mítinků se zúčastní známý odhalitel korupce a senátor za Piráty, Zelené a lidovce Libor Michálek, který Změnu pro Prostějov podporuje,“ doplnil Petr Kapounek, kandidát č. 2. 

Kontakt:  

* Ing. Jan Navrátil, navratil@habro.cz, 608403010  
* Ing. Ivo Lužný, iluzny@centrum.cz, 723123567  
* Petr Kapounek, p.kapounek@pirati.cz, 723123567


