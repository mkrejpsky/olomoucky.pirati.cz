---
layout: post
category: CLANKY
title: Olomoucký kraj hlásí plné pokrytí
date: 2014-09-07
tags: olomoucký-kraj
author: Martin Šmída
image: assets/img/articles/2014/2014-09-07-olomoucky-kraj-hlasi-plne-pokryti.jpg   #751x422 pixelu
---
Piráti fungují otevřeně, demokraticky a decentralizovaně. Díky tomu oživujeme aktivity ve všech koutech republiky. Dlouho opomíjený region Jesenicko nyní bude obstarávat nově založené místní sdružení - v Olomouckém kraji už páté.

Piráti v Olomouckém kraji měli doposud složitou pozici, a to nejen ve volbách, ale i v dalších aktivitách. Rozloha a tvar kraje způsoboval, že většina aktivit se odehrávala v okresech Olomouc, Přerov a Prostějov a se zbytkem kraje se navazoval kontakt jen stěží. Bohužel to bylo poznat i na volebních výsledcích.

29.srpna 2014 se toto konečně změnilo a nyní považujeme Olomoucký kraj za "Pirátsky plně pokrytý".

Piráti z Olomouckého kraje nejprve navštívili jednání hnutí [PRO-REGION](http://www.pro-region.cz), s nímž mají společné kandidátky do komunálních voleb v Šumperku, Velkých Losinách a v Loučné nad Desnou [volimpiraty.cz](http://volimpiraty.cz/). Na setkání byla probrána kampaň i detaily programu, Piráti zajistili pro tuto kampaň přidělení transparentního účtu a přislíbili uspořádat vzdělávací přednášku o svobodné hudbě (aneb jak neplatit výpalné OSA). Tato přednáška proběhne ve čtvrtek 25. září 2014 v Šumperku. 

Poté se pirátská posádka přesunula do Jeseníku, kde bylo naplánovano veřejné výjezdní zasedání krajského fóra ([zápis zde](https://wiki.pirati.cz/spisovna/2014/09/vyjezdni_srpnove_zasedani_v_jeseniku)). Účastnili se jej např. i 1. místopředseda strany Vojtěch Pikal, jednatel republikového výboru Jakub Burget, samozřejmě předsednictvo krajského sdružení a další členové.

Zasedání probíhalo v uvolněné atmosféře, předsednictvo přijalo několik žadatelů o členství a krom jiného se řešily především komunální volby.  Několik (dnes už členů) Pirátů kandiduje na kandidátce Zelených s podporou Pirátů přímo v Jeseníku, dlouholetý člen Martin Foltýn zase v Supíkovicích. Ukázalo se, že Piráti jsou v tomto regionu aktivní už dlouho a to poslední, co jim chybí, je formální struktura. Tento poslední krok byl učiněn, a tak bylo založeno místní sdružení Jesenicko.

Jeho členové si zvolili místní předsednictvo ve složení:  
Předseda: Petr Laštovica  
1.místopředseda: Martin Foltýn  
2.místopředseda: Jiří Svoboda

Novopečený předseda MS se vyjádřil následovně: "Jedním z našich prvních kroků bude uspořádání první schůze  Místního sdružení Jesenicko. Toto setkání bude mít za cíl definovat naše další kroky  ve vztahu k blížícím se komunálním volbám."

Jedná se už o páté místní sdružení v Olomouckém kraji. Přejme jim mnoho sil, úspěšnou spolupráci a dobré výsledky.


