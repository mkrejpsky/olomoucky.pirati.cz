---
layout: post
category: CLANKY
title: Piráti v Olomouci demonstrovali proti dohodě ACTA
date: 2012-02-12
tags: olomoucký-kraj
author: Petr Kopač
image: assets/img/articles/2012/2012-02-12-pirati-v-olomouci-demonstrovali-proti-dohode-acta.jpg   #751x422 pixelu
---
V sobotu 11.2. kolem 14:00 se začali na Horní náměstí před radnicí sházet hloučky lidí s transparenty na ohlášené demonstraci. Olomoučané se tak připojili k celosvětovému protestu proti mezinárodní dohodě ACTA, který probíhá v 30ti zemích světa. Jen v ČR na se akce konala na 18ti místech.

Akci zahájil proslovem Petr Bajgar, předseda olomouckého krajského sdružení Pirátů. Na místě byl k dispozici petiční stánek s peticí proti dohodě ACTA a peticí za podporu kopírování. Petici na místě podepsali nejen přítomní protestující, ale také řada kolemjdoucích. Podařilo se vybrat kolem 250ti podpisů pod každou z petic.

Ačkoliv Petra Žikovská z IFPI tvrdí, že odpůrci dohodu nečetli, bylo se možné na místě přesvědčit o opaku. Po úvodních proslovech tak následovalo veřejné čtení z dohody ACTA. Mezi největší perličky, které dohoda obsahuje patří např. povinnost poskytovatelů internetového připojení a služeb vyzrazovat korporacím veškeré osobní údaje uživatelů i tzv. zpřízněných osob, povinnost soudů udělovat exemplární („odrazující“) tresty, nebo např. povinnost občanů udávat kohokoliv, kdo může porušovat kopírovací monopol, včetně příbuzných. Podobných absurdit byla vyjmenována celá řada. Na rozdíl od tvrzení příznivců dohody, že dohoda je důležitá a potřebná, protože nic nepřináší se ukázalo, že dohoda ACTA nekompromisním způsobem oklešťuje práva občanů i samotných autorů na úkor korporací. Dohoda tak porušuje všechny čtyři hlavní body pirátského programu a nejen pro Piráty ale i pro širokou veřejnost je naprosto nepřijatelná.

**Po dobu akce na náměstí byl díky dobrovolníkům k dipozici horký „Pirátský čaj“ a to přesto, že čaj zdarma zabíjí čajovny.**

Přítomností na místě nebo alespoň tiskovou zprávou vyjádřila podporu řada organizací a hnutí. Na místě byli zástupci Occupy Olomóc, Anonymous, podporu vyjádřili třeba Mladí sociální demokraté. Poslankyně Dagmar Navrátilová za Věci Veřejné poslala následující vyjádření: „Děkuji za pozvání na sobotní akci, ale omlouvám se, nebudu tou dobou v Olomouci. Mohu Vás však ujistit, že v této podobě bych pro smlouvu v parlamentu nezvedla ruku.“.

Kolem půl čtvrté diskuze vyvrcholila demonstrativním roztrháním dohody ACTA, příslibem Pirátů přejít do proti útoku s vlastním návrhem ústavního zákona a byl zahájen průvod na Žižkovo náměstí. Na místě se vystřídalo cca 200 účastníků, z toho minimálně 150 se zúčastnilo protestního průvodu. Akce probíhala poklidně, policie nemusela použít vodní děla ani gumové nukleární zbraně. Průvod postupoval Olomoucí za skandování hesel „ACTA je cenzura a cenzura je zlo“, „Nechceme ACTA!“ nebo „Svobodný internet – lidské právo“. Během dvou zastávek si účastníci připomněli historický význam Olomouce jako kulturního a vzdělávacího centra i centra odporu vůči establishmentu. Účastníci si připomenuli drtivý dopad možného schválení dohody právě na kulturu a vzdělávání a zodpovědnost naší generace vůči generacím příštím. Opakovaným skandováním „Karle děkujeme“ si také připomněli památku Karla Kryla.

Průvod byl zakončen před budovou pedagogické fakulty u sochy T. G. Masaryka a následně se účastníci rozešli domů. Někteří zamířili do nedaleké restaurace na schůzi České pirátské strany.

**Piráti tímto ještě jednou děkují všem účastníkům, že nenechali odradit mrazivým počasím a přišli veřejně hájit svobodu svou i příštích generací.**

Ilustrační fotografie je převzatá z  [alba Pavla Fotomaniaka Přichystala](https://www.facebook.com/media/set/?set=a.2889431547810.2124404.1020852172&type=3), kde také najdete další pěkné fotky.