---
layout: post
category: CLANKY
title: Report z Celostátního fóra
date: 2018-01-11
tags: 
- piráti
author: Tomáš Karlík
image: assets/img/articles/2018/2018-01-11-report-z-celostatniho-fora.jpg   #751x422 pixelu
---
První víkend v novém roce Piráti nezaháleli, v Brně zasedal nejmocnější orgán strany - Celostátní fórum. Sjezdu se účastnili také přerovští Piráti i krajské sdružení Olomouc.

**Den první**

Piráti si zvolili nové předsednictvo, přičemž Ivan Bartoš jednoznačně obhájil post předsedy. Na sjezd dorazilo více než 200 členů a další desítky až stovky lidí sledovaly průběh zasedání a hlasovaly online. První den se nesl nejen v duchu volby předsednictva, ale i voleb ohledně změn Stanov ve věci přijímání členů.

**Ivan Bartoš** přednesl svou kandidátskou řeč a představil vizi otevřené poslanecké sněmovny - [občanské sněmovny](https://www.pirati.cz/snemovna/). Následně také, coby znovuzvolený předseda prezentoval výroční zprávu o současném stavu Pirátů - přes završení průniku do všech úrovní politiky a pozici 3. nejsilnější politické síly v Česku až po web s první verzí interaktivního registru lobbistických kontaktů, kde budou moci lidé snadno vyhledávat kdo, kde, s kým a o čem za Piráty a s Piráty jednal. Výraznou osobností nového předsednictva se stala poslankyně **Olga Richterová**, která ve volbě obdržela přes 200 hlasů a stala se tak 1. místopředsedkyní strany. Pod jejím vedením se začíná tvořit strategický tým, který má za úkol úspěšně provést stranu modernizací. Vizi strategického týmu prezentoval společně s Olgou i náš bývalý předseda KSOLK a člen republikového výboru - Martin Šmída, který je zároveň součástí tohoto týmu. **Jakub Michálek** se stal 3. místopředsedou a představil nové pirátské rozhraní pro monitoring činnosti všech pirátských poslanců, které je součástí vize “občanské sněmovny”.  Stáváme se tak první politickou stranou, u níž mohou občané v reálném čase kontrolovat činnost svých volených zástupců, ale se také přímo podílet na plnění úkolů. **Mikuláš Peksa** jako 4. místopředseda ve své řeči apeloval na důležitost voleb do parlamentu EU a chce s předstihem Piráty nasměrovat tak, aby v těchto volbách uspěli a začli se tak aktivně podílet na prosazování pirátského programu na plénu Evropského parlamentu.  **Radek Holomčík** jako 2. místopředseda z Brna zase poukázal na to, že nejen kvůli problematice sucha a eroze půdy je potřeba se více zaměřit na venkov. 

**Strategický tým ( ST )**

Přišla potřeba se změnit a řešit problémy, které se od začátku nakupily. Uvědomujeme si, co jsme dokázali a v čem jsme dobří. Zároveň nacházíme věci, kde je toho potřeba hodně vylepšit (komunikace ve straně, modernizace fóra, hlasovací systém, profesionalizace..) Nastavili jsme si priority a stanovili jsme tým, který za proces modernizace odpovídá. Tým bude mít 7 členů, z toho 3 členové jsou voleni Celostátním fórem.

Cíle ST jsou:

* Zlepšení podmínek pro zapojení všech členů a příznivců do činnosti strany
* Identifikace slabých míst a navrhnutí změn v organizačních strukturách strany
* Nastavení požadavků na nové stranické systémy a technické zázemí

**Den druhý**

Po celou neděli probíhala celá řada workshopů, prezentací a přednášek na různá témata. Zajímavý byl workshop Mikuláše Ferjenčíka, který řešil nastavení smysluplných pravidel v otázce zákona o obecném referendu. Upozorňoval zejména na nedostatky v návrhu z dílny SPD, předkládaném na plénu sněmovny. Podle Mikuláše se musí podmínky referenda jasně definovat a nastavit tak, aby se referendum nedalo zneužít. Další workshopy byly např. o komunikaci na facebooku od Marka Housera, jak na komunálky od Štěpána Štrébla a spousta dalších. Své prezentace měli i naši olomoučtí kolegové. Poslanec Vojta Pikal řešil rozpočet strany a otázku přímé demokracie a Dan Halamíček mluvil o úskalích EET. 

Celé zasedání probíhalo v přátelském duchu, bez komplikací a za přítomnosti všech hlavních médií. Všichni, kteří se zapojili do diskuze, byli slušní a argumentovali věcně. Organizačně se hostícímu týmu brněnských Pirátů nedá nic vytknout. Konferenční místnost byla dostatečně velká a klimatizovaná, internet fungoval a další technické zázemí bylo také zajištěno. Konec hlášení 

