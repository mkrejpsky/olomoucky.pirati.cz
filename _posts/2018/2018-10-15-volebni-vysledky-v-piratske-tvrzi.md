---
layout: post
category: CLANKY
title: Volební výsledky v Pirátské Tvrzi
date: 2018-10-15
tags: 
- pirátská-tvrz
author: Mediální odbor
image: assets/img/articles/2018/2018-10-15-volebni-vysledky-v-piratske-tvrzi.jpg  #751x422 pixelu
---
Je po komunálních volbách, v nichž mělo místní sdružení Pirátská Tvrz svá dvě želízka v ohni. Samostatně kandidující Česká pirátská strana nabídla své kandidáty a program ve dvou sousedících obcích na pomezí okresů Olomouc a Přerov, a to v Majetíně a v Brodku u Přerova.

V Majetíně vedl kandidátku dlouholetý pirát, bývalý místopředseda Pirátů a dnes člen republikového výboru a upgrade týmu Pirátů - Martin Šmída. Dvojkou kandidátky byla bývalá členka KDU-ČSL Pavla Studená. V Majetíně dosáhli Piráti přes 23 % hlasů, a tak oba tito kandidáti získali  mandáty v devítičlenném zastupitelstvu.  Připravují se na úlohu konstruktivní opozice, kterou již Martin Šmída plnil v minulém volebním období. Pokusí se však i ledacos prosadit z vlastního programu. V minulém období Martin Šmída prosadil například zřízení transparentního účtu. Doposud však na něj není nikde odkaz na obecních webových stránkách, což ztrácí veškerý smysl. Dále chtějí Piráti zopakovat úspěšnou akci s pirátským dotazníkem a zeptat se občanů na jejich názor v různých problematikách, typicky odpady, místní kabelovka či tzv. nedělní klid. Přejeme oběma  pirátským zastupitelům v Majetíně mnoho úspěchů.

V Brodku u Přerova to mají Piráti poněkud složitější. V Brodku získali Piráti ve volbách 11 % hlasů a dosáhli tak bohužel jen na jeden mandát. Ten nakonec získala dvojka kandidátky Pavlína Procházková, vedoucí místních skautů, která byla díky preferenčním hlasům vykřížkována na první pozici namísto lídra kandidátky Radka Vojtka, místopředsedy Pirátů v Olomouckém kraji. I Pavlíně přejeme pevné nervy a mnoho úspěchů při hájení pirátských ideálů v městysi Brodku.

Krom zastupitelské činnosti však nadále funguje místní sdružení Pirátská tvrz jako spolek dobrovolníků přispívajících k veřejnému životu a zvelebování veřejného prostoru. V současnosti například probíhají kurzy tenisu pro děti na majetínském tenisovém kurtu pod vedením piráta Adama Slaměníka, a to každou neděli od 13:00 h.

Předsednictvo místního sdružení již avizovalo tradiční povolební rezignaci a bude se znovu ucházet o důvěru svých členů. Volební schůze je naplánována na neděli 4. 11. od 16:00 v hospůdce Domeček Majetín. Všechny zájemce o členství či o jakoukoli činnost vítáme. Všechny zveme, schůze je pochopitelně veřejná. 