---
layout: post
category: CLANKY
title: V Brodku u Přerova proběhly pirátské primární volby
date: 2018-05-22
tags: 
- pirátská-tvrz
author: Martin Šmída
image: assets/img/articles/2018/2018-05-22-v-brodku-u-prerova-probehly-piratske-primarni-volby.jpg   #751x422 pixelu
---
Brodek u Přerova, 22. 5. 2018 - V neděli 20. 5. se v odpoledních hodinách sešli členové a příznivci místního sdružení Pirátská Tvrz, aby zvolili lídra a čelo kandidátky pro komunální volby, které nás čekají na podzim.

O pozici lídra se přihlásili dva zájemci: Radek Vojtek, dlouholetý člen Pirátů a momentálně místopředseda krajského i místního sdružení, a Pavlína Procházková, vedoucí Skautů v Brodku u Přerova.

Předsednictvo místního sdružení již v předstihu odhlasovalo, že volební právo v těchto primárních volbách budou mít i registrovaní příznivci, kteří budou legitimovatelní, což v praxi znamenalo, že mají podepsané „prohlášení kandidáta“, čímž se stávají registrovaným příznivcem, a jsou na schůzi fyzicky přítomni.

Je to takto nastaveno především proto, že v Brodku se aktuálně vyskytuje pouze jeden člen Pirátské strany, a to je právě Radek Vojtek, a ostatní členové místního sdružení jsou z vedlejší vesnice Majetín. Bylo by podivné, kdyby o brodecké kandidátce rozhodovali takřka výhradně Maječáci.

Po vyslechnutí kandidátských řečí, kde oba zájemci deklarovali svůj zájem stanout v čele městyse, došlo k hlasování. Nakonec tedy hlasovalo 5 členů a 6 registrovaných příznivců. V prvním kole je možno hlasovat i pro oba kandidáty.

V prvním kole tajné volby dostal Radek Vojtek 9 hlasů, zatímco Pavlína Procházková „jen“ 5. Pro postup do druhého kola bylo potřeba hlasů nejméně 6, tedy Radek Vojtek byl zvolen lídrem v prvním kole.

Na druhou příčku kandidátky pak byla jedinou kandidátkou právě Pavlína Procházková, která z jedenácti odevzdaných hlasů dostala všechny hlasy pro svou podporu a byla tak zvolena kandidátkou na druhé pozici kandidátky do obecního zastupitelstva.

Zasedání pokračovalo debatou o programových prioritách a dalších aktivitách místního sdružení.

Další na řadě je obec Majetín, kde budou Piráti rovněž kandidovat samostatně.
