---
layout: post
category: CLANKY
title: "Přerov: Začalo to!"
date: 2018-11-06
tags: 
- přerov
author: Mediální odbor
image: assets/img/articles/2018/2018-11-06-prerov-zacalo-to.jpg  #751x422 pixelu
---
Dne 5. 11. od 15 hodin proběhlo ustavující zasedání Zastupitelstva města Přerova. Byl zvolen nový primátor, jeho náměstci a rada města – bez podpory Společně pro Přerov a Pirátů. Jedním z důvodů bylo chybějící programové prohlášení, podle kterého bychom mohli zhodnotit vizi koalice. Domníváme se, že se jedná o návrat starých struktur do města. Našim cílem je nyní být tvrdou, avšak konstruktivní opozicí.

Zastupitelský slib složil za Společně pro Přerov a Piráty architekt Jan Horký (ZMĚNA), Helena Netopilová (navržena NV), Pavel Ondrůj (navržen NV) a archeolog Zdeněk Schenk (navržen Piráty). 

Návrat Michala Záchy (ODS) na post prvního náměstka primátora pro majetek města okomentovala trefně Helena Netopilová: „Je pro mě nepřijatelné, aby pan Zácha vykonával funkci náměstka pro majetek, když v této funkci již pracoval a neobstál. Ať už se bavíme o nevýhodných nájmech, prodejích nebo o zanedbané údržbě majetku, který byl před 4 lety v žalostném stavu.“

Jan Horký, předseda zastupitelského klubu Společně pro Přerov a Pirátů, kritizoval účelový vznik nové funkce – uvolněného radního pro dopravu, kterou bude vykonávat bývalý náměstek pro školství Tomáš Navrátil (ANO). V minulém volebním období byl Antonín Prachař zmocněncem pro dopravní stavby. Honorář Tomáše Navrátila na zcela nově vzniklé pozici, která doposud na přerovské radnici nebyla, bude trojnásobně vyšší, než byla odměna Antonína Prachaře. „Mělo by zde zaznít na rovinu a zcela otevřeně: funkce uvolněného radního je politická trafika a není to nic jiného,“ konstatoval Jan Horký.

Neboť však chceme být konstruktivní opozicí, předložili jsme na tomto zasedání celkově 4 protinávrhy. Jeden z nich se týkal zřízení výborů místních částí, tedy tradičních orgánů v místních částech. Návrh byl naprosto stejný, jako před čtyřmi lety, a pravděpodobně stejný, jako koalice navrhne příště. Ovšem protože návrh přišel z opozice, byl odmítnut. Ačkoli někteří koaliční zastupitelé tvrdili, že nejsou proti. Návrat starých časů par excelence! Na ustavující schůzi byl tedy zřízen pouze zákonem požadovaný výbor finanční a také kontrolní. 

Velkým překvapením bylo ticho ze strany ODS, které poslední čtyři roky neúnavně a účelově zdržovalo zasedání svými neustálými připomínkami a stále tvrdilo, že se jim nedostává odpovědí. Nyní však nebyli zástupci ODS schopni zodpovědět jediný dotaz opozice. „Koalice je až hloupě účelová a potvrzuje mi to, co jsem tušila – dejte funkce, dejte peníze a my najednou budeme němí, nebudeme se ozývat a budeme potichu,“ vystihla Helena Netopilová.

Celý průběh ustanovujícího zastupitelstva můžete shlédnout [zde](https://www.youtube.com/watch?v=a50thXtevlA).
