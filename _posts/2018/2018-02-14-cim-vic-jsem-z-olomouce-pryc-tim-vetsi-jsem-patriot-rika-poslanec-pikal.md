---
layout: post
category: CLANKY
title: Čím víc jsem z Olomouce pryč, tím větší jsem patriot, říká poslanec Pikal
date: 2018-02-14
tags: 
- olomouc
author: Olomoucký deník
image: assets/img/articles/2018/2018-02-14-cim-vic-jsem-z-olomouce-pryc-tim-vetsi-jsem-patriot-rika-poslanec-pikal.jpg   #751x422 pixelu
---
*„Žil jsem tady dvacet let a pryč se nechystám. Olomouc je nádherná, má nezaměnitelnou atmosféru,“* říká třicetiletý poslanec za Pirátskou stranu.

V poslanecké kanceláři v Olomouci, která pomalu vzniká v ulici 8. května, se chce setkávat s občany.

*„Poslance si zvolili sami, teď nám musí říct, jak věci fungují nebo nefungují,“* vysvětluje vystudovaný odborník na informační technologie.

**Pořád jezdíte do Prahy vlakem?**

Zatím jsem nejel jinak, a vyhovuje mi to tak. Během cesty vlakem z Olomouce do Prahy stihnu na počítači udělat poměrně dost práce. Jen si občas musím koupit lístek do první třídy, abych si k té práci i sedl (smích).

**Takže pracujete i během cestování. Čas na odpočinek si najdete?**

Poslední dobou je to těžší, ale snažím se. Udržuji kontakty s rodinou i přáteli a dělám to, co mě baví. To jsou třeba moderní deskové hry a tanec, občas se zvládnu podívat na nějaký seriál. Víc se toho teď stíhat nedá.

**Pocházíte z Olomouce, ale trávíte teď spoustu času v Praze. Kde je pro Vás doma?**

Domů teď jezdím k rodičům do Chválkovic v Olomouci. Jsem měšťák, dvacet let jsem žil v centru Olomouce a pořád si tam pronajímám pokoj. Zjišťuji, že čím víc jsem pryč, tím větší jsem patriot. V Praze bydlím v přiděleném bytě.

**Na trvalo se do Prahy nechystáte?**

Rozhodně ne. Olomouc je nádherné malé město, má nezaměnitelnou atmosféru. Je to prostě můj domov a neměnil bych. V Praze hrozně trpím kvůli světelnému smogu, je tam pořád den.

## Obraz Olomouce na pražskou zeď

**Co je pro Vás na práci poslance a místopředsedy sněmovny nejtěžší?**

Pohybuji se v nových prostředích a někdy je pro mě obtížné vžít se do nich. Nejnáročnější jsou asi recepce, na které dorazím, ale nikoho tam neznám. Člověk si připadá dost zvláštně, neví, s kým a o čem má mluvit.

Taky se neustále seznamuji s množstvím pro mě úplně nových věcí a musím se vypořádat s tlakem, který je vyvíjen na to, abych je dělal co možná nejlépe.

**Na konci minulého roku jste v rozhovoru pro Deník řekl, že Vás překvapilo, že se do rozpravy ve sněmovně hlásí zvednutím ruky. Objevilo se ještě něco, co se naprosto liší od Vašich původních představ?**

Dodnes mě zaráží, jak moc se liší realita od toho, co je prezentováno v médiích. Velká část práce poslanců je neviditelná a lidé vidí jen tu show - debaty v parlamentu nebo tiskové konference. A na základě toho nás hodnotí. Přitom ta podstatná část práce je v samotné přípravě a vyjednávání.

**Musel jste se po zvolení do sněmovny vzdát některých aktivit?**

Půl roku před volbami mi končila smlouva v zaměstnání, tu jsem se rozhodl kvůli kampani neprodloužit. Věděl jsem, že obojí stíhat nemůžu. Po zvolení do Poslanecké sněmovny jsem pustil i některé další funkce v kraji a místních sdruženích, taky jsem už nekandidoval do předsednictva strany.

**Momentálně si kromě kanceláře v Olomouci zařizujete i tu pražskou. Na Facebooku jsem zachytila, že sháníte obraz Olomouce. Už visí?**

Zatím ještě ne, vybírám ze stovek fotografií a vypadá to, že nakonec pověsím víc než jednu. Olomouc je moje srdcová záležitost, chci si ji v Praze připomínat.

## Kancelář a Pirátské centrum

**Avizoval jste, že se chcete v Olomouci setkávat s veřejností. To už probíhá?**

Poslanecká kancelář je zatím ve výstavbě, takže tam se s lidmi scházet nemůžu. Zatím pořádám alespoň jednou měsíčně Pivo s poslancem, naposledy proběhlo 2. února v restauraci v Přerově. Přijít může kdokoli, kdo je zvědavý nebo se mnou chce mluvit.

**Kdy začne olomoucká kancelář fungovat?**

Plně funkční by měla být, společně s Pirátským centrem, které je v ulici 8. května na stejném místě, koncem března. Otevřeno bude během přítomnosti některého z asistentů. Hodiny pro veřejnost stanovíme podle poslaneckých týdnů. Práce poslance je totiž rozdělená do 6týdenního cyklu. Dva týdny jedná sněmovna, dva týdny výbory, jeden týden je variabilní, kdy se jednání může, ale nemusí konat, a poslední týden se jmenuje poslanecký. Během něj a variabilního týdne mohou poslanci působit ve svých regionech. A tehdy budu já k dispozici v regionální Poslanecké kanceláři v Olomouci.

**S čím sem za Vámi lidé můžou přijít?**

Se vším, co jim vadí, nebo naopak kvitují. Poslance si zvolili sami lidé, teď musí využít své moci a dát jim vědět, jak věci fungují nebo nefungují. Ve skutečnosti totiž vládne jen a pouze občan. Dovolím si citaci z naší ústavy: Lid je zdrojem veškeré státní moci. Vykonává ji prostřednictvím orgánů moci zákonodárné, výkonné a soudní.

Uvedu příklad z poslední doby. Poslankyně za Pirátskou stranu Olga Richterová interpelovala paní ministryni Jaroslavu Němcovou ohledně situace na úřadech práce. Lidé tam tráví hodiny ve frontách, systém nevyhovuje jim, ani úředníkům. Paní ministryně nám nabídla na toto téma schůzku. A právě to je ten moment, kdy občané jednají s vládou skrze poslance, kterého delegovali. Proto Olga Richterová vyzvala přes sociální sítě, aby jí lidé své zkušenosti z úřadu práce napsali. Pokud má něco fungovat, musí se na tom podílet co nejvíc zúčastněných. 

Zdroj: [https://olomoucky.denik.cz/zpravy_region/cim-vic-jsem-z-olomouce-pryc-tim-vetsi-jsem-patriot-rika-poslanec-pikal-20180206.html](https://olomoucky.denik.cz/zpravy_region/cim-vic-jsem-z-olomouce-pryc-tim-vetsi-jsem-patriot-rika-poslanec-pikal-20180206.html)  
Foto: Eva Minárová, Olomoucký deník
