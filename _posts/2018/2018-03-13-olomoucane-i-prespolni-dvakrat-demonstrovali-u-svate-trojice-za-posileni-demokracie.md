---
layout: post
category: CLANKY
title: Olomoučané i přespolní dvakrát demonstrovali u Svaté Trojice za posílení demokracie
date: 2018-03-13
tags: 
- olomouc
author: Tomáš Svoboda
image: assets/img/articles/2018/2018-03-13-olomoucane-i-prespolni-dvakrat-demonstrovali-u-svate-trojice-za-posileni-demokracie.jpg   #751x422 pixelu
---
Dvě akce pořádané Pirátskou stranou a s podporou demokratických stran proběhly v srdci hanácké metropole během jediného týdne a přilákaly stovky občanů nejen z Olomouce, ale i z Libiny, Šumperka a dalších okolních měst a dědin.

V pondělí 5.3. protestující občané nejprve požadovali odstoupení komunistického poslance Zdeňka Ondráčka z postu předsedy komise pro kontrolu Generální inspekce bezpečnostních sborů (GIBS), v nedělním slunečném odpoledni poté poukazovali na směřování země k předlistopadovým pořádkům. 

Na Horním náměstí v Olomouci se v pondělí 5.3. sešlo odhadem třináct stovek protestujících, aby se přidali k vlně nespokojenosti, která se prohnala celou zemí. Připojili se tak k masovým demonstracím svolaným ihned po zvolení poslance Ondráčka (KSČM) do čela komise pro kontrolu GIBS. Podstatným důvodem svolání protestů byla prokazatelná aktivní účast poslance Ondráčka v pohotovostním policejním pluku, kde se účastnil bití demonstrantů v roce 1989. Řetězová celorepubliková akce s názvem „NE Ondráčkovi do čela komise pro GIBS“ bylo o odvolání poslance Ondráčka z pozice předsedy komise. Toho bylo o několik hodin později dosaženo, když pan Ondráček sám na post předsedy komise raději rezignoval. V Olomouci bylo ten večer odevzdáno asi 1 300 podpisů petice na jeho odvolání. 

Hned následující neděli 11.3. krátce po poledni proběhla v Olomouci další akce, tentokrát s názvem „Pokračování happeningu pro posílení demokracie“ opět na Horním náměstí u majestátního sloupu Nejsvětější Trojice. Na improvizovaném podiu se vystřídali demokratičtí poslanci, senátor ale i občané, kteří přišli říct svůj názor. Přítomen byl i místopředseda poslanecké sněmovny a poslanec za Pirátskou stranu Vojtěch Pikal. 

Zhruba hodinový happening sice upozorňoval na fakt, že Česká republika směřuje pod vedením hlasovací koalice ANO, KSČM a SPD k pořádkům platným před rokem 1989, ale především zazněla konstruktivní slova o tom, jak situaci změnit, jak jednat v každodenním osobním životě a jak být aktivním občanem podílejícím se aktivně na správě státu. 

Nedělní akci oficiálně oznámil pan Josef Kaštil, hosty pozvala a uváděla Zdenka Wagnerová, obě události (pondělní i nedělní) byly obrazově i zvukově vysílány díky panu Jaroslavu Vinickému.  Upravený záznam najdete na našem webu.

Děkujeme. 
