---
layout: post
category: CLANKY
title: Sametový kvíz, setkání u Masaryka či návrat na místo činu. Piráti v Olomouckém kraji vzpomínali na 17. listopad
date: 2018-11-18
tags: 
- olomoucký-kraj
author: Marek Valko
image: assets/img/articles/2018/2018-11-18-sametovy-kviz-setkani-u-masaryka-ci-navrat-na-misto-cinu-pirati-v-olomouckem-kraji-vzpominali-na-17-listopad.jpg  #751x422 pixelu
---
V Olomouci, Prostějově, Přerově i Šumperku si lidé připomínali události 17. listopadu 1989. Více než kdy jindy rezonovala v proslovech současná politická situace.

Zhruba tři stovky občanů si v sobotu přišly poslechnout proslovy účastníků a hostů u sochy Tomáše Garrigue Masaryka u Pedagogické fakulty Univerzity Palackého v Olomouci. 

Do role moderátora celého setkání se vžil Hynek Melichar, čerstvě zvolený zastupitel Pirátů. 

Slovo postupně převzal například první porevoluční rektor Univerzity Palackého, pan profesor Josef Jařab, který reflektoval prohlubující se příkopy ve společnosti: “Mohli bychom být mnohem dál, kdybychom na velkých cílech pracovali společně. Skončeme s polarizací, spojme se.”

Setkání se ovšem zúčastnili také místopředseda parlamentu Vojtěch Pikal, zastupitelka Andrea Hanáčková za koalici Piráti a Starostové nebo zástupce akademické obce v Olomouci, bývalý děkan filozofické fakulty Jiří Lach.

“Studenti a mladí lidé, cestující po světě, mohou přinášet svědectví o tom, že to i u nás může být hezké. Buďte aktivní, volte, zajímejte se o politiku. Nenechme si ukrást 17. listopad, buďme ve střehu,” zaznělo v jeho apelu ke studentům a veřejnosti.  

V Prostějově se setkání konalo také u sochy T. G. Masaryka, před místní radnicí. Během zhruba půlhodinového happeningu promluvili například evangelický farář Jan Jun, první porevoluční starosta Prostějova Miroslav Zikmund nebo senátorka Jitka Chalánková. “Ze setkání vyplynul mimo jiné i důležitý odkaz, že by občané měli být aktivní. Máme tu devětadvacet let demokracii, ale ta není samozřejmostí. A pokud budou občané jen pasivně přihlížet, můžeme o ni zase přijít,” řekl předseda prostějovských Pirátů a organizátor akce Petr Lysek. 

Společně pro Přerov a přerovští Piráti uspořádali u příležitosti výročí 17. listopadu Sametový kvíz. Zúčastnilo se jej dohromady přes 40 lidí a jeden z vítězných týmů si odnesl i láhev vína z Předmostí. 

Následně se společně vydali uctít památku 17. listopadu na náměstí Přerovského povstání. Zde položili květinu, zapálili svíčky a poslechli si například Modlitbu pro Martu či státní hymnu.

Pod patronací šumperských Pirátů se u budovy divadla, kde před 29 lety bylo centrum dění sametové revoluce, sešlo asi 30 lidí a další kolemjdoucí směřující na právě probíhající bluesový festival. Akce nesla jednoduchý, avšak velkým poselstvím naplněný, název “17. 11. 1989” a vystoupilo při ní několik řečníků. Jmenovitě předseda místního sdružení Pirátů Lubomír Vlček, dále spolupořadatel akce Miroslav Václavek, místní básník, prozaik a hudební textař a v neposlední řadě zástupce Milionu chvilek pro demokracii pan Brož.
