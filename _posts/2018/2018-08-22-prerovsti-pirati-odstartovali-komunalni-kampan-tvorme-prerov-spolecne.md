---
layout: post
category: CLANKY
title: Přerovští Piráti odstartovali komunální kampaň „Tvořme Přerov společně“
date: 2018-08-22
tags: 
- přerov
author: Mediální odbor
image: assets/img/articles/2018/2018-08-22-prerovsti-pirati-odstartovali-komunalni-kampan-tvorme-prerov-spolecne.jpg  #751x422 pixelu
---
Čelní kandidáti koalice „Společně pro Přerov a Piráti“ odstartovali předvolební kampaň na náměstí T. G. Masaryka akcí „Neschováváme se, jdeme s kůží na trh!“. Kandidáti přednesli své vize pro město, byl zveřejněn kompletní program „Plán pro Přerov“ a také seznam klíčových projektů.

Klíčovými projekty jsou:
1. Participativní rozpočet města „Můj Přerov“
2. Stromy a lavičky do ulic
3. Koupací biotop Laguna
4. Nová moderní knihovna
5. Revitalizace pasáže

Přerov je město s mamutí historií, dobrým sportovním zázemím, krásnou částí původních hradeb a bohatým kulturním programem. Chceme tyto oblasti dále rozvíjet tak, aby se v Přerově zvyšovala kvalita života všech občanů.

Kromě priorit jsou pro nás dlouhodobě důležitá také témata: dostupnost informací, komunitní spolupráce, dobrovolnictví, rozvoj kultury a hudby, veřejný prostor, životní prostředí, odpadové hospodářství nebo zlepšování dopravní situace a investice do infrastruktury.

Zástupce Pirátů Ing. Tomáš Karlík mluvil o možnostech využití bikesharingového systému ve městě, omezení používání glyfosátu při údržbě městské zeleně a hlavně o možnostech využití participativního rozpočtu pro město. Inspiraci vidí například v Brně, kde takový způsob přímé demokracie a zapojení občanů už funguje.

*„Nepřinesli jsme nic nového, většina toho, co chceme ve městě prosadit, už funguje jinde. Chceme se inspirovat a hlavně si vzít dobrý a fungující příklad z měst jako je Brno, kde již byla prosazena spousta „pirátských“ návrhů,“* říká Tomáš Karlík, místopředseda MS Přerov.

Bližší info naleznete na [damenavas.brno.cz](https://damenavas.brno.cz/).

Lídr kandidátky Ing. arch. Jan Horký (hnutí Změna) se bude věnovat projektům rozvoje nového strategického území v centru města okolo plánovaného průpichu, výstavbě nové moderní knihovny, zatímco Mgr. Helena Netopilová se bude věnovat projektu na vytvoření přírodního koupacího biotopu na přerovské Laguně, propojení generací, dobrovolnictví a revitalizaci veřejného prostoru. Ing. Ondřej Svák dohlédne na rozvoj dopravních staveb a naplňování plánu udržitelné mobility Přerov. Pavel Ondrůj chce pokračovat v rozvoji kultury ve městě, pořádat více hudebních akcí a také se hodlá zasadit o revitalizaci pasáže.

Kompletní program, kandidátní listina i programové priority jsou zveřejněny na [www.spolecneproprerov.cz](http://www.spolecneproprerov.cz/).
