---
layout: post
category: CLANKY
title: Představujeme červnové Pirátské listy!
date: 2018-06-13
tags: 
- olomoucký-kraj
author: Jan Dvořák
image: assets/img/articles/2018/2018-06-13-predstavujeme-cervnove-piratske-listy.jpg   #751x422 pixelu
---
Olomouc, 13. 6. 2018 – V těchto dnech začínají Piráti distribuovat do schránek v obcích a městech, kde kandidují, nové tištěné Pirátské listy. A co zajímavého se v nich dočtete?

Na titulní stránce najdete informace o společné kandidátce Pirátů a Starostů v Olomouci a reportáž z otevření olomouckého pirátského centra a poslanecké kanceláře místopředsedy Poslanecké sněmovny Vojtěcha Pikala. Na dalších dvou stranách jsou obsáhlé rozhovory s lídry olomoucké kandidátky Hynkem Melicharem (Piráti) a Josefem Suchánkem (Starostové).

Nezapomněli jsme ani na další města a obce Olomouckého kraje. Piráti z Přerova představují svoji kandidátku Společně pro Přerov a Piráti, dále zajímavé články o referendu o přerovské spalovně a participativním rozpočtu města Přerov. Prostějov připravil článek o cyklu přednášek a besed nazvaných Moderní město pro všechny generace a nechybí ani představení volebního uskupení Na rovinu!, jehož součástí jsou i Piráti.

Piráti nekandidují jen ve velkých městech, jak by se mohlo na první pohled zdát, ale i v menších obcích našeho kraje. V Pirátských listech se tak můžete dočíst o komunálních kandidátech v Majetíně a Brodku u Přerova, doplněné poutavými články o místním sdružení tamních Pirátů s příznačným názvem Pirátská tvrz a dvěma články na téma odpadového hospodářství.

Poslední strana Pirátských listů je věnována nově ustavenému místnímu sdružení Hranicko, včetně představení předsedy Hynka Klimenta a informací o místním sdružení Šumpersko, které je aktivní zejména v Šumperku a Zábřehu na Moravě.

Věříme, že vás červnové Pirátské listy zaujmou. Nechcete-li čekat, až se objeví ve vaší schránce, můžete si je již teď stáhnout v elektronické podobě ve formátu PDF [zde](https://olomoucky.pirati.cz/assets/pdf/2018-06-01-piratske-listy-cerven-2018.pdf). Chcete-li nám pomoci s jejich distribucí, potom prosím neváhejte a kontaktujte nás.