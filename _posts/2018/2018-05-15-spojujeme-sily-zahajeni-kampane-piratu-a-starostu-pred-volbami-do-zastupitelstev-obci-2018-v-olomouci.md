---
layout: post
category: CLANKY
title: Spojujeme síly! Zahájení kampaně Pirátů a Starostů před volbami do zastupitelstev obcí 2018 v Olomouci
date: 2018-05-15
tags: 
- olomouc
author: Mediální odbor
image: assets/img/articles/2018/2018-05-15-spojujeme-sily-zahajeni-kampane-piratu-a-starostu-pred-volbami-do-zastupitelstev-obci-2018-v-olomouci.jpg   #751x422 pixelu
---
Olomouc, 15. 5. 2018 - Česká pirátská strana a hnutí Starostové a nezávislí se rozhodli spojit síly a zkušenosti a vytvořit společnou kandidátku pro komunální volby 2018 v Olomouci, která ponese název Piráti a Starostové.

Obě strany mají mnoho společného. Ve svých programech shodně kladou důraz na průhlednou politiku, efektivní hospodaření státu, digitalizaci státní správy a na zapojování občanů do veřejných rozhodovacích procesů. Řadu z těchto bodů lze řešit právě na komunální úrovni. Je tedy logické, že v Olomouci dochází před komunálními volbami ke spojení obou stran. 

Ke společné kandidátce přistupují obě strany jako rovnocenní partneři. Lídrem společné kandidátky Pirátů a Starostů je vysokoškolský učitel a expert na mezinárodní terorismus Hynek Melichar (Piráti). Hned za ním následuje úspěšný manažer a ředitel Správy kolejí a menz Univerzity Palackého Josef Suchánek (STAN). Kompletní společná kandidátka bude představena v červnu. Bude složena tak, aby na ní byli zkušení odborníci a profesionálové ze všech možných směrů a oborů lidských činností.

Svůj program pro volby do olomouckého zastupitelstva mají Piráti a Starostové rozdělený do čtyř hlavních okruhů. Již ve fázi přípravy konkrétních programových bodů zapojí širokou veřejnost, aby program zohledňoval skutečné potřeby obyvatel Olomouce. Nápady a podněty od Olomoučanů nebudou pouze pasivně přijímat. Kandidáti a dobrovolníci z řad Pirátů a Starostů vyrazí přímo do ulic a budou diskutovat s lidmi o jejich představách a problémech spojených se životem v Olomouci. Detailní program pak bude dopracován právě na základě podnětů a připomínek od obyvatel Olomouce.

Čtyři hlavní programové okruhy a jejich témata jsou následující:

## 1. Otevřená radnice

* Průhledné hospodaření města a všech městských firem
* Městská politika bez lobbistických a klientelistických manipulací
* Digitalizace magistrátu a efektivní fungování města
* Srozumitelná komunikace s občany
* Participativní rozpočet – aby lidé sami určovali, kam půjde část městských peněz

## 2. Vstřícnost k občanům

* Vstřícnost a respekt k názorům, aktivitám a potřebám obyvatel Olomouce
* Zlepšování občanské vybavenosti města
* Aktivní řešení dopravní obslužnosti a spojení centra s okrajovými částmi
* Péče a rozvíjení městské zeleně a přírodních ploch

## 3. Vzdělaná Olomouc

* Podpora vzniku a fungování škol a školek s alternativním přístupem k výuce
* Pravidelná komunikace s řediteli škol a zohledňování jejich potřeb
* Prohloubení spolupráce s Univerzitou Palackého
* Podpora široké škály sportovních aktivit dětí a mládeže
* Podpora vzdělávání veřejnosti
* Školy jako centrum dění, podpora komunitního vzdělávání

## 4. Město s dlouhodobou vizí

* Plánování rozvoje města na 10 a více let dopředu (Nejde jen o přežití jednoho čtyřletého volebního období, je třeba myslet na budoucnost)
* Investice nemají připomínat „hašení požáru“, ale zakládat se na střednědobém a dlouhodobém plánu rozvoje města
* Zlepšování pracovních nabídek, které přimějí mladé lidi zůstat po studiích v Olomouci
* Olomouc se stane kreativním a moderním městem, ve kterém bude radost vychovávat své děti.

Za kampaní Pirátů a Starostů nestojí žádné velké peníze. Je tvořena především lidmi odhodlanými posunout věci vpřed. Kampaň bude probíhat v každém případě pozitivně a bude taková, jaké by mělo být samotné řízení města: průhledná, nekonfrontační a založená na přímém kontaktu a komunikaci s občany. Komunikace v rámci kampaně bude probíhat nejen díky osobnímu kontaktu kandidátů a dobrovolníků s občany města, ale také online formou na sociálních sítích, kde bude možné sledovat její férový průběh. Finanční stránku kampaně bude možné kontrolovat na transparentním účtu Pirátů a Starostů.

## Kontakty:

[info@pirati-starostove.cz](info@pirati-starostove.cz)  
[www.pirati-starostove.cz](http://www.pirati-starostove.cz)  
[facebook.com/PiratiStarostoveOL](https://facebook.com/PiratiStarostoveOL)  
[instagram.com/pirati_stan_olomouc](https://instagram.com/pirati_stan_olomouc)  
[twitter.com/PiratiSTAN](https://twitter.com/PiratiSTAN)

## Mgr. Hynek Melichar, Ph.D. (36 let)  
[hynek.melichar@pirati.cz](hynek.melichar@pirati.cz)  

Hynek pracuje jako vysokoškolský učitel na Katedře politologie a evropských studií na Univerzitě Palackého. Absolvoval několik odborných stáží v zahraničí a má přehled o tom, jak funguje politika u nás doma, ale i venku. Dlouhodobě se zabývá vzděláváním a také propojováním univerzitního prostředí s praxí v reálném životě. Hovoří plynně anglicky a domluví se i francouzsky a italsky. Je členem České pirátské strany. V olomouckém zastupitelstvu chce především dohlédnout na průhledné nakládání s veřejnými penězi. Mezi jeho koníčky patří cestování, geocaching, deskové hry, fotografování, divadlo, fotbal nebo kolo.

## Ing. Josef Suchánek (55 let)
[josef.suchanek@upol.cz](josef.suchanek@upol.cz)

Josef je úspěšný manažer, který má zkušenosti s řízením několika velkých firem a organizací, mezi nimi například velkoobchodní prodejny Makro ČR nebo obchod Vltava Stores. V současné době pracuje jako ředitel Správy kolejí a menz Univerzity Palackého. Dlouhodobě se zabývá řízením lidí a projektů. Hovoří dobře anglicky. Je nominantem hnutí Starostové a nezávislí. Do komunální politiky ho přivedlo přání posouvat věci vpřed a pomáhat měnit Olomouc k lepšímu. Mezi jeho koníčky patří chalupaření, včelaření, příroda, sport a hudba.