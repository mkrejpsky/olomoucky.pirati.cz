---
layout: post
category: CLANKY
title: Piráti a Starostové poprvé zasedají v Zastupitelstvu města Olomouce
date: 2018-11-05
tags: 
- olomouc
author: Mediální odbor
image: assets/img/articles/2018/2018-11-05-pirati-a-starostove-poprve-zasedaji-v-zastupitelstvu-mesta-olomouce.jpg  #751x422 pixelu
---
Dne 5. 11. probíhá ustavující zasedání Zastupitelstva města Olomouce, které bude v tomto složení fungovat ve volebním období 2018-2022. Na svá místa poprvé zasedá i šest nově zvolených zastupitelů za koalici Pirátů a Starostů. Jsme připraveni na poctivou a konstruktivní opoziční práci.

Pro opoziční práci je důležitý funkční systém kontroly v celém městě. Efektivní kontrolu zajišťují kontrolní a finanční výbory, které by měly být v rukou opozice. Usilujeme o předsednictví Finančního výboru ZMO pro předsedu našeho zastupitelského klubu Viktora Ticháka. Do kontrolního výboru nominujeme Marka Zelenku. „Jak jsme předesílali už před volbami, nevycházeli jsme z politických zásluh, ale z odbornosti daného člověka.“ říká volební lídr Pirátů a Starostů v Olomouci Hynek Melichar a dodává: „Budeme usilovat o to, aby se Viktor stal předsedou finančního výboru, a podpoříme kolegy z ProOlomouc při volbě předsedy kontrolního výboru, aby tyto důležité pozice obsadili zástupci dvou nejsilnějších opozičních stran.“

Ve středu 31. 10. jsme odevzdali svůj seznam nominantů do odborných komisí Rady města Olomouce. Do každé ze 17 odborných komisí jsme nominovali jednoho až dva odborníky. „Nominovat naše zástupce do odborných komisí Rady města Olomouce pro nás nebyl nejmenší problém. V mnoha případech jsme zvažovali hned několik kvalifikovaných odborníků na jednu pozici,“ říká Hynek Melichar. 

Na konci týdne jsme také navrhli kandidáty na členství ve 24 komisích městských částí. Komise městských částí byly mnohdy větší oříšek než komise odborné. „Přestože jsme se při nominaci zástupců do komisí městských částí v některých menších částech Olomouce potýkali s obecným nezájmem občanů o tyto pozice, podařilo se nám do naprosté většiny komisí nominovat řadu skvělých osobností, které budou pracovat pro svoji městskou část,“ shrnuje Melichar.