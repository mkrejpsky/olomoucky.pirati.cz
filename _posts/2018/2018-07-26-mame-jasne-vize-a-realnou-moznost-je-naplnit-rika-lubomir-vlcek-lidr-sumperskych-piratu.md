---
layout: post
category: CLANKY
title: "„Máme jasné vize a reálnou možnost je naplnit,“ říká Lubomír Vlček, lídr šumperských Pirátů"
date: 2018-07-26
tags: 
- šumpersko
author: Mediální odbor
image: assets/img/articles/2018/2018-07-26-mame-jasne-vize-a-realnou-moznost-je-naplnit-rika-lubomir-vlcek-lidr-sumperskych-piratu.jpg   #751x422 pixelu
---
Lubomír Vlček vstupuje do komunální politiky v Šumperku jako volební lídr a předseda šumperských Pirátů. V rozhovoru se rozpovídal například o motivaci vstoupit do politiky nebo o cílech Pirátů v Šumperku pro nadcházející volby. 

**Luboši, do komunální politiky v Šumperku vstupuješ poprvé. Co Tě vedlo k rozhodnutí aktivně se zapojit do politického dění a trvalo tohle rozhodování dlouho?**

Do komunální politiky vstupuji opravdu poprvé. V podstatě již od začátku mého působení v České pirátské straně jsem považoval za povinnost a nutnost přetavit pirátské principy i do komunální oblasti. Česká pirátská strana je jako jediná v Česku nositelem liberalismu a svým přístupem má reálnou možnost ukázat občanům, že politika jde dělat i jinak, prostě lépe. Ostatně zkušenosti z celostátního působení Pirátů jasně ukazují na stále vzrůstající přízeň občanů, kteří naši práci dokáží ocenit. Rozhodnutí tedy bylo prakticky okamžité.

**Nebereš to, že kandiduješ poprvé, jako částečnou nevýhodu třeba oproti dalším kandidátům, kteří mají s prací zastupitele větší zkušenosti a jsou třeba i víc vidět?**

Ne, naopak! Městského zastupitele vnímám jako zástupce lidí, se kterými žije, sdílí společný prostor a kterým dělá onoho zástupce při řešení jejich trablů, žádostí a potřeb. Na toto nepotřebujete zkušenosti ze sezení na židli, potřebujete především žít! Vnímám sám sebe jako člověka, který dovede naslouchat a vnímat potřeby jiných a následně za ně jednat v postavení, které může být někomu nepříjemné, protože tato práce je velmi tvrdá, konfrontační, nekompromisní a stresová.

Samozřejmě k pozici kandidáta do zastupitelstva přistupuji s absolutním respektem, ale také s maximálním odhodláním a zápalem. Společně se svými kolegy máme jasné vize a reálnou možnost je splnit.

**Mluvíš o jasné vizi s reálnou možností ji naplnit. S jakou vizí tedy Piráti do voleb jdou?**

Rozdělili jsme náš program do tří pilířů:  
1.Bezpečnost a prevence  
2.Kultura a sociální odpovědnost  
3.Otevřená radnice  

Každý z těchto bodů má garanta, který za něj odpovídá. Společným zájmem je pak především jejich praktická realizace, neboť si uvědomujeme, že plnění našich programových bodů budou občané očekávat. A my chceme svým slibům dostát.

**Máš některý z okruhů pod svou patronací?**

Moje pozice lídra naší společné kandidátky spočívá především v managementu všech aktivit, všech témat a především odborníků, kteří jednotlivé okruhy garantují. Mám tedy náhled do všech programových vizí, které společně diskutujeme a následně chceme realizovat.

Témata, která bych však chtěl primárně řešit, se řadí především do kategorie transparentnosti, participativního rozpočtování a tzv. otevřené radnice, tedy aby občané získali pocit, že jejich zastupitelé jsou tu pro ně.

**V některých bodech se pirátské programové pilíře mohou překrývat s programovými body jiných stran. Myslím například bezpečnost, kulturu atd. Myslíš si, že by právě tyto body mohly otevírat prostor pro nějakou formu povolební vzájemné spolupráce?**

Volební programy jsou často velmi podobné, ovšem důležitější než plané sliby je jejich plnění. Piráti přichází s reálnými cíli, které jsou schopni splnit. Překrývání jednotlivých bodů s jinými stranami vnímáme pozitivně a samozřejmě jsme připraveni na společnou realizaci. S potěšením sleduji, že právě v těchto volbách máme reálnou možnost vkročit do úplně nové, jiné a lepší etapy našeho města. Piráti jsou připraveni za občany bojovat, dávat jim více možností, podporovat je a naslouchat jejich potřebám.

**Říkáš, že Piráti jsou připraveni lidem dávat více možností k vyjádření a více naslouchat. Jakými formami byste tento plán chtěli uskutečnit? Znamená to, že současné vedení města svým občanům podle tebe dostatečně nenaslouchá?**

Jsme v digitální době, která nabízí mnoho možností, jak občany více zapojit do správy města, a dává jim příležitosti, jak si své zastupitele kontrolovat. Jsme jednoznačně pro revizi současné prezentace města, což zahrnuje lepší interpretaci záměrů radnice a otevírání diskuzí s občany o realizacích projektů a aktivit z veřejných peněz. Nesmíme také zapomenout na prezentaci města směrem ven, aby široká veřejnost dostala povědomí o Šumperku jako o „malé Vídni“ a „bráně do Jeseníků“. Chceme dát možnost občanům nahlédnout do elektronických kalendářů starosty i místostarostů a více prezentovat radnici skrze sociální sítě. Zkušeností je mnoho a nemusíme chodit nikam daleko. Například starosta Zábřeha se aktivně a pravidelně zapojuje do diskuze s občany, což je podle nás krok správným směrem. Nedílnou součástí našeho programu je i podpora spolků a sdružení, kterým chceme dát možnost rozvíjet své činnosti.

**Luboši, poslední otázka. S jakým volebním výsledkem bys byl jako předseda šumperských Pirátů spokojen a kolik křesel by Piráti mohli v městském zastupitelstvu pro příští volební období obsadit?**

Na tuto otázku se dá odpovědět z různých úhlů pohledu. Pokud budeme chtít jednoduše kopírovat celostátní preference Pirátů, byl by výsledek jistě velmi uspokojivý. Pokud však přihlédneme k volebnímu principu komunálních voleb, k místním poměrům a zažitým standardům, nemůžeme mezi celostátní a místní preference dávat rovnítko.

Přicházíme s čistými úmysly a s velkým zápalem. Pro někoho naivně, s touhou něco změnit, v našem pojetí však s obrovskou odvahou postavit se za naše spoluobčany, sousedy a rodiny, pro které chceme spokojený život v našem městě. Nemáme za sebou mocné oligarchy, finanční podporu, máme ale v zádech zázemí silné Pirátské strany, jejíž představitelé neuhnou, jdou tvrdě za svým, a proto i my do toho jdeme „Férově a na rovinu“.
