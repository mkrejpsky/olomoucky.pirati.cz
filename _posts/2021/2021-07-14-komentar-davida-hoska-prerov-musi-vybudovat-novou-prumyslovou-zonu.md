---
layout: post
category: CLANKY
title: "Komentář Davida Hoška: Přerov musí vybudovat novou průmyslovou zónu"
date: 2021-07-14
tags:
- přerov
author: Josef Indra
image: articles/2021/2021-07-14-komentar-davida-hoska-prerov-musi-vybudovat-novou-prumyslovou-zonu.jpg  #751x422 pixelu
---
V současné době jsou průmyslové zóny jedním z nástrojů ekonomického rozvoje. Tyto plochy s sebou totiž přináší významný ekonomický přínos především v podobě nově vytvořených pracovních míst, která mají důležitý význam hlavně v regionech s vysokou mírou nezaměstnanosti. Navíc přináší i další možnosti odvíjející se z výše investovaného kapitálu příchozích investorů a druhu jejich podnikatelské činnosti, neboť na sebe vážou další synergické efekty, například další nová pracovní místa u subdodavatelů a navazujících služeb pro investory. V případě našeho města/regionu i rozvoj středního a vysokého technického školství. Dnes existují i průmyslové zóny, které jsou obsazeny pouze jedním strategickým investorem, který je navíc mnohdy ještě podporovaný vládou. 

Město Přerov má v současné době pouze jednu průmyslovou zónu. Jedná se o areál bývalých strojíren, nad kterým však dobrovolně město ztratilo kontrolu, včetně možnosti podílet se na budování nových příležitostí. V tomto směru musíme jen doufat, že se v brzké době zlepší například dopravní infrastruktura, která by zlepšila pro případné nové akvizice logistiku pro zásobování nových fabrik a celý Přerov by tak mohl zvýšit v tomto směru svůj potenciál. Nová průmyslová zóna by mohla pomoci pozvednout úroveň celého regionu, ať je to novými pracovními místy, přilákáním nových menších podniků – subdodavatelů a v neposlední řadě mohou časem začít tito investoři cítit i jakousi odpovědnost za daný region (sponzorují různé společenské akce, podporují výzkum a vývoj…). Je ovšem potřeba, aby města i veřejná správa neustále jednaly s investory o vzájemných požadavcích, spolupráci, rozvoji regionu i řešení různých problémů. Důležité je rovněž zajistit i to, aby investoři po uplynutí a vyčerpání všech výhod neodcházeli i s výrobou jinam, což jde ruku v ruce s výše zmíněnou komunikací mezi investory a městy. 

Přerov se musí snažit vybudovat novou průmyslovou zónu, která městu evidentně chybí. V současné době za okolními městy velmi zaostáváme a je to škoda. Je potřeba, aby vedení města podniklo potřebné kroky, pro vybudování průmyslové zóny a Přerov tak dostál pověsti "průmyslového města".
