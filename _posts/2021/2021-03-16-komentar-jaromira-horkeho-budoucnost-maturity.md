---
layout: post
category: CLANKY
title: "Komentář Jaromíra Horkého: Budoucnost maturity" 
date: 2021-03-16
tags: 
- piráti
author: Josef Indra
image: articles/2021/2021-03-16-komentar-jaromira-horkeho-budoucnost-maturity.jpg  #751x422 pixelu
---
Vítáme přístup ministra školství k úpravám konání maturit, který je vstřícný zejména vůči žákům zdravotnických a sociálních oborů. Návrh premiéra Babiše na kompletní zrušení maturitní zkoušky a její nahrazení úřední maturitou považujeme za dané situace za zcestný. 
 
„Tradiční maturity nejsou potřeba," řekl premiér. Na tom se asi shodneme, ale zrušit je úplně? Tak na tom se už neshodneme a stejně to vidí i studenti a odborníci. Je potřeba reforma celého školství a brát aktuální situaci jako příležitost, nikoliv mluvit jen o rušení maturit – bez porady s ministrem školství a odborníky. Je potřeba vymyslet nový koncept maturit, ale to nebude hned. 
 
Stěžejní je pro nás především zachování profilové části maturity. Na odborných školách jsou její součástí i praktické zkoušky, a pakliže by neproběhly, zaměstnavatelé by absolventy nemuseli považovat za plně kvalifikované, což by mohlo zkomplikovat jejich následné uplatnění. V profilové části by se měla zkoušená látka omezovat pouze na to, co se v rámci výuky skutečně probralo. Mělo by být přihlíženo k dlouhodobým výsledkům žáků a jejich prospěchu. Ředitelé by měli mít možnost zajistit konání dílčích zkoušek jiným způsobem (například změna formátu zkoušky a způsobu jejich hodnocení).
 
Z dlouhodobého hlediska nás aktuální kroky premiéra Babiše budou stát mnohem více, než si všichni dovedeme představit. Dosavadní výroky jsou navíc v rozporu s tím, co prosazuje samotný ministr školství Plaga a zástup odborníků, kteří by tuto problematiku měli skutečně řešit. Všichni žáci a maturanti letos potřebují skutečně podpořit, ne něco dostat zadarmo. 

Všichni učitelé už počítají se změnami a upravili podle toho výuku i obsah zkoušek. Učitelé i studenti tak více ocení, pokud se situace zlepší a zkoušky se budou moci konat, než když dá vláda najevo, že na zlepšení do května ani nevěří. 
 
Dejme školství prioritu. Mezitím, kdy jsou studenti doma, tak máme fabriky plné lidí, brzy již otestovaných. Proč totéž co nejdříve neumožníme školám? Malé a otestované kolektivy studentů. Školy byly připravené a studenti se připravují na maturitu. Nebo snad připravovali? Neustálé změny přináší jenom zmatek a vůbec bych se nedivil, kdyby jeden den byly maturity zrušeny a o pár týdnů později zase vyhlášeny.
 
A už vůbec nemluvě o tom, že rozhodnutí ke změnám vychazí z anket na Instagramu a vláda si opět zkouší určitou věkovou skupinu před volbami koupit.
