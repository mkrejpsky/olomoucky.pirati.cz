---
layout: post
category: CLANKY
title: Společnost odpady Olomouckého kraje potřebuje oživit
date: 2021-03-03
tags: 
- piráti
author: Josef Indra
image: assets/img/articles/2021/2021-03-03-spolecnost-odpady-olomouckeho-kraje-potrebuje-ozivit.jpg  #751x422 pixelu
---
V úterý 2. března svolal radní pro životní prostředí, odpady a zemědělství Olomouckého kraje Martin Šmída videokonferenci na téma Budoucnost odpadového hospodářství v Olomouckém kraji. Pozváni byli všichni nominanti do orgánů Servisní společnosti odpady Olomouckého kraje a. s., kterých je v současnosti 22.  

Servisní společnost odpady Olomouckého kraje vzešla ze Spolku Odpady Olomouckého kraje v roce 2018, který tak pozbyl svého bývalého významu. Z důvodu koronavirové pandemie bylo již několikrát odloženo konání valné hromady, kde by měly být představenstvo a dozorčí rada zmíněnými nominanty formálně naplněny.  *„Tato formalita však nemůže být překážkou, abychom nepracovali či nekomunikovali. A byl jsem nemile překvapen, v jakém stavu se tento projekt dnes nachází. Po všech těch letech není shoda akcionářů na cílech, prostředích ani časovém harmonogramu. Ukázalo se, jak je komunikace mezi všemi dotčenými zástupci klíčová a jsem rád, že všichni zúčastnění přijali mé pozvání,“* uvádí Šmída.  

Z této schůzky vzešlo zadání, že mají jednotliví zástupci měst a obcí dodat svoje představy o budoucnosti odpadového hospodářství v Olomouckém kraji do konce března.   

*„Je potřeba skutečný restart. I kvůli novému odpadovému zákonu je před námi mnoho práce a tato společnost může být nástrojem, jak pozvednout odpadové hospodářství v kraji. Nutnou podmínkou však je, abychom postupovali ve shodě a aby byly vyslyšeny názory nejen velkých měst, ale i malých obcí,“* doplňuje Šmída.
