---
layout: post
category: CLANKY
title: "Olomoucký kraj může získat díky novým dotačním projektům až půl miliardy korun"
date: 2021-06-24
tags:
- olomoucký-kraj
author: Josef Indra
image: articles/2021/2021-06-24-olomoucky-kraj-muze-ziskat-diky-novym-dotacnim-projektum-az-pul-miliardy-korun.jpg  #751x422 pixelu
---
V posledních dvou měsících krajský úřad požádal o dotace na 13 nových projektů, které by rád v blízké době realizoval. *„Podařilo se nám s odborem investic a odborem strategického rozvoje připravit velké množství smysluplných projektů, které jsou pro Olomoucký kraj  důležité,“* uvedla Zdeňka Dvořáková Kocourková, radní pro investice a evropské projekty.
Většina podaných žádostí cílí na získání finančních prostředků z evropských fondů, menší část pak z národních dotačních programů.

Všechny projekty mohou v budoucnosti pozitivně zasáhnout do životů spousty z nás. Od těch nejmladších ve školách, až po ty nejstarší v pobytových zařízeních sociálních služeb. Všeobecně se jedná o projekty, které jsou promyšlené a pro náš kraj strategické. Při přípravě projektových záměrů hrál významnou roli také budoucí dopad na životní prostředí. Projekty, s jejichž budoucí realizací a financováním, v případě získání dotace, již souhlasilo Zastupitelstvo Olomouckého kraje, byly podány do dotačního programu Ministerstva práce a sociálních věcí či do Integrovaného regionálního operačního programu.

Část projektů cílí na rozvoj sociálních služeb, velké zastoupení mají také investiční projekty určené k rozvoji integrovaného záchranného systému v kraji. Jednou z plánovaných investic je například výstavba výtahu v Domově seniorů POHODA ve Chválkovicích, dále výstavba výjezdových stanic záchranné služby v Uničově, Šternberku, Zábřehu nebo nákup 28 nových sanitek. Mezi zelené projekty se řadí budoucí pořízení 32 nízkoemisních vozidel pro 16 příspěvkových organizací Olomouckého kraje, které poskytující terénní sociální služby. Všechna nová vozidla budou na alternativní paliva elektro/CNG nebo na kombinovaná paliva hybrid nebo plug-in hybrid, splňující přísný emisní limit 95 g CO2/km. Pro kraj velmi významným projektem by byla i plánovaná výstavba nového pavilonu následné lůžkové péče v Odborném léčebném ústavu Paseka. Celkové náklady těchto třinácti projektů by v případě realizace překročily 611 milionů Kč, přičemž dotace by činila více než 494 milionů Kč.

*„Chtěla bych moc poděkovat pracovníkům odboru investic a odboru strategického rozvoje, kteří na těchto projektech odvedli obrovský kus práce ve vypjatých termínech a s průběžně měnícími se podmínkami. Vás bych chtěla vyzvat, abyste Olomouckému kraji drželi palce, aby maximum těchto žádostí o dotace bylo postupně schváleno a podpořeno,“* uvedla na závěr Zdeňka Dvořáková Kocourková.
