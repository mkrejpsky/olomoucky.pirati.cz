---
layout: post
category: CLANKY
title: "Přerovská technologická zpátečka. Město ukončilo Portál občana." 
date: 2021-01-19
tags: 
- piráti
- olomoucký-kraj
- přerov
author: Josef Indra
image: articles/2021/2021-01-19-prerovska-technologicka-zpatecka-mesto-ukoncilo-portal-obcana.jpg  #751x422 pixelu
---
**Město Přerov na začátku nového roku odstavilo Portál občana, který měl Přerovanům sloužit pro online komunikaci s úřadem a pro vyřízení různých životních situací z pohodlí domova. Důvod, který byl uveden v emailu oznamujícím ukončení tohoto systému bylo údajně nové nařízení Evropské unie, ve vazbě na zákon č. 12/2020 Sb. o právu digitální služby. Portál občana byl jedním z modulů projektu IOP09 za celkem 138 milionů, který bývalý primátor Puchalský označil jako přerovský tunel Blanka.**
 
*„Ukončení Portálu občana beru jako krok zpět od digitalizace města Přerova. Myslím si, že v současné situaci se samosprávy musí zaměřit právě o posílení komunikace občana s městem v online prostředí. V Přerově jsme takto vytvořený systém měli a teď ho vedení města ukončilo. Portál Občana měl od počátku několik vad, které jsme se snažili v letech 2014–2018 připomínkovat a řešit. Podařilo se například zprovoznit platební bránu, ale stále bylo nutné některé  funkce Portálu vylepšovat tak, aby byl jako celek pro občany užitečný,“* komentuje situaci krajský zastupitel za Piráty Martin Švadlenka. 
 
Kvůli tomuto projektu byla provedena razie na Přerovském magistrátu v roce 2014, při níž byl mimo jiné zabaven počítač tehdejšího primátora a pětice firem, která se přihlásila coby zhotovitelé do výběrového řízení na projekt IOP09, byla v roce 2020 pokutována Úřadem pro ochranu hospodářské soutěže. Portál občana však nebyl mezi občany příliš využíván. Za celou dobu jeho existence bylo registrováno pouze 81 uživatelů.
 
*„Namísto propagace a vylepšení systému se město po vypršení udržitelnosti projektu na celý Portál občana jednoduše vykašlalo. Osobně se domnívám, že ani odůvodnění s odkazem na zákon o právu na digitální služby nepodmiňuje zastavení těchto systémů na úrovni samospráv, ale reguluje především systémy státní správy. V minulých dnech po kliknutí na stránku portal.prerov.eu byla vidět jen chybová hláška serveru. Myslím si, že je to pro tuto část projektu IOP09 naprosto příznačné. Portál občana byl prostě nezvládnutý a myslím si, že označení přerovský tunel Blanka, jak celý projekt označil bývalý primátor Puchalský, je v tomto případě bohužel zcela na místě,“ doplňuje Švadlenka.* 
