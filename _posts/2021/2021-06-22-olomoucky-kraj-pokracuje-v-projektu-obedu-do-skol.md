---
layout: post
category: CLANKY
title: "Olomoucký kraj pokračuje v projektu Obědů do škol"
date: 2021-06-22
tags: 
- olomoucky-kraj
author: Josef Indra
image: articles/2021/2021-06-22-olomoucky-kraj-pokracuje-v-projektu-obedu-do-skol.jpg  #751x422 pixelu
---
Olomoucký kraj se i v tomto roce zapojí do programu Obědy do škol. Celkem se do projektu zapojí 57 základních škol a mateřských školek z celého kraje. Cílem tohoto projektu je podpořit sociálně a ekonomicky slabé rodiny, které nemají prostředky na financování obědů dětí ve školních jídelnách.

V rámci projektu Obědy do škol jsou podporovány děti na základních školách, víceletých gymnáziích a v mateřských školkách, kterým tento ambiciózní projekt může pomoci například k tomu, aby děti nebyly vyčleňovány z kolektivu. *„Tento dotační program vítáme a jsem rád, že se k němu Olomoucký kraj opět přidá. I díky počtu školních zařízení, které se do programu zapojují, je vidět, že celý projekt se těší oblibě a opravdu pomáhá,”* uvádí předseda zastupitelského klubu Pirátů a Starostů Petr Lysek. 

Celkově bude v celé republice vyčleněno na tento program 65 milionů korun. Pro Olomoucký kraj pak připadá 3,5 milionu. *„Je smutným faktem, že v naší zemi žijí rodiče, kteří nemají na obědy pro své děti. Pokud tyto děti navíc nechodí do školy, tak se jen prohlubuje jejich sociální vyloučení, na které potom doplácíme jako společnost všichni. Jsem proto rád, že jako Olomoucký kraj tento projekt podporujeme, abychom bránili hladovění dětí a zároveň, abychom tyto děti motivovali chodit do školy, vzdělávat se a osvojit si základní životní návyky,”* říká lídr sněmovní lídr Pirátů a Starostů a krajský zastupitel Tomáš Müller.
