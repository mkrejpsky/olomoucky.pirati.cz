---
layout: post
category: CLANKY
title: "Přerov díky návrhu Společně pro Přerov a Pirátů podpoří Český rybářský svaz"
date: 2021-05-31
tags: 
- přerov
author: Josef Indra
image: articles/2021/2021-05-31-prerov-diky-navrhu-spolecne-pro-prerov-a-piratu-podpori-cesky-rybarsky-svaz.jpg  #751x422 pixelu
---
Na dubnovém zastupitelstvu města Přerova navrhl opoziční lídr Jan Horký za koalici Společně pro Přerov a Pirátů poskytnout dotaci pro Český rybářský svaz ve výši 100 000 Kč na částečnou likvidaci škod po ekologické havárii v řece Bečvě. Nyní rada města odsouhlasila detaily a rybářům dotace pomůže k financování jejich činnosti v tomto roce.

*„Přerov je největší město na řece Bečvě a přišlo mi ostudné, že se do podpory žádným způsobem nezapojilo, na rozdíl od mnohem menšího Rožnova pod Radhoštěm či Valašského Meziříčí, kde také rozhodli o podpoře částkou 100 tisíc. Přestože se při hlasování v dubnu uvolnění členové ANO v hlasování zdrželi, jsme rádi, že návrh byl nakonec schválen a dotace bude rybářům poskytnuta. Věřím, že jim finance pomohou v pokračování tak záslužné práce, kterou nejen na Bečvě odvádějí,”* uvádí zastupitel Jan Horký.

Přerov se tak přidal s peněžní dotací například k Olomouckému kraji, který minulý měsíc zafinancoval zbylé účty za odklízení uhynulých ryb na řece Bečvě. *„Jsem rád, že se město Přerov připojilo a poskytlo rybářům finanční dotaci, která jim pomůže při další činnosti nejen na řece Bečvě. Stále však pevně věřím, že se celá událost kolem dosud nevyřešené ekologické katastrofy co nejdříve objasní, viník bude dopaden a náklady, které rybáři museli financovat také z vlastních zdrojů, uhradí,”* komentuje radní Martin Šmída.
