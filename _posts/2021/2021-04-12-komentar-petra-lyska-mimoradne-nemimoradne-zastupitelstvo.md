---
layout: post
category: CLANKY
title: "Komentář Petra Lyska: Mimořádně nemimořádné zastupitelstvo"
date: 2021-04-12
tags: 
- prostějov
author: Josef Indra
image: assets/img/articles/2021/2021-04-12-komentar-petra-lyska-mimoradne-nemimoradne-zastupitelstvo.jpg  #751x422 pixelu
---
Protože je prý nejlepší mít zastupitelstva ve dvouměsíční periodě, jsou oblíbené tzv. mimořádná zastupitelstva. Navodí se dojem neodkladné důležitosti a vloží se narychlo termín mezi ty plánované. Proč ne, má to vždy tak trochu nádech tajemna – co bude tak neodkladně důležitého. A bylo. 

Na začátek proběhly obvyklé tanečky kolem schválení programu, ročního trvání mimořádné situace, která neumožňuje zajistit přenos ze zastupitelstva ani v mezeném rozsahu a my se mohli vrhnout do práce.

[Program](http://prostejovnarovinu.cz/1534/stanovisko-statniho-zdravotniho-ustavu-k-soudne-znaleckemu-posudku/) byl krátký, začalo se svižně a hlavním bodem, kvůli kterému jsme se sešli mimořádně, byl bod *„Rekonstrukce velké tělocvičny na ZŠ E. Valenty – schválení podání žádosti o dotaci“*. Prošel bez zaváhání, stejně jako další bod „Dotační program Péče o historické dědictví města Prostějova v roce 2021“

Posléze začala ta zábavnější část středečního dne ve sportovní hale. Sešly se nám na stole tři žádosti o prodeje pozemků, související se léta neřešenou situací kolem odstavných parkovacích ploch v některých okrajových částech města. Náměstek Pospíšil, Mgr., se sebevědomím mu vlastním, opakovaně prohlašoval, že situaci řeší komplexně i koncepčně. Nicméně ona *„komplexní koncepce“* je v zásadě koncentrována do hesla *„zaplať anebo zapomeň“*. Dle mého názoru to s řešením parkování v těchto oblastech nemá nic společného. Chápu, že situace není jednoduchá, nicméně přenést na občany historické chyby města nebo legislativy považuji za naprosto špatnou a nepřijatelnou koncepci. Někdy to na mě působí, jako by radní nebyli pověřeni správou města, ale cítili se jeho majitelem. K problematice se ještě vrátím, chci oslovit odborníky a zjistit možná oboustranně přijatelná řešení. Tyto opakované žádosti jsou důsledkem chybějící koncepce řešení dopravy a parkování v celém městě a toto je jen jeden ze segmentů, které se tady dlouhodobě neřešily a neřeší. A nevymyslí to žádný politik, i když si většina asi myslí, že rozumí všemu. Zde je nutné oslovit lidi, kteří problematice rozumí a jsou schopni nalézt přijatelné řešení. 

Plot psí loučky na Plumlovské větší emoce nevzbudil, i když odhadovaná cena 150 000,- Kč za 80 m plotu se zdá poněkud vysoká, taková prostějovská.  

Konečně jsme se mohli vrhnout na nejoblíbenější bod programu *„Dotazy, připomínky a podněty členů zastupitelstva města“*.

K nano nástřikům, které nabraly celkem dynamický vývoj, lze podrobnosti najít jinde. Za mě je jednání vedení města naprosto nepochopitelné, již před minulým zastupitelstvem měli informace, že nemusí být vše v pořádku, že nedisponují adekvátními dokumenty a parafrázovanými slovy klasika, sovy nemusí být tím, čím se zdají být. Myslím, že byla nevratně promeškána šance uznat chybu v postupu a místo toho nastoupila oblíbená metoda – opozice je zlá a škaredá a my to mysleli dobře a kdo nic nedělá za dobrotu na žebrotu. Možné to je, ale [posudek](http://prostejovnarovinu.cz/1534/stanovisko-statniho-zdravotniho-ustavu-k-soudne-znaleckemu-posudku/) ze SZÚ je z mého pohledu naprosto zdrcující.

Stromy! Oblíbené prostějovské téma. Měl jsem tři nenáročné otázky. Aspoň jsem si to myslel, ale na odpovědi jsem čekal celých zákonných 30 dní.

Dotaz na kácení na České byl zodpovězen rychlou likvidací stromů a informací, že tam něco vysadí. Budiž, doufejme, že to bude něco, co během půl roku neuschne a za 15 let nepůjde zase k zemi. To je už známo z médií, nicméně já ten dotaz nyní rozšířil o otázku, zda byly zvažovány varianty rekonstrukce vodovodu se zachováním vzrostlých stromů. Odpověď nepřekvapila a nepotěšila. Ve zkratce by se dala shrnout do věty: *„VAK předložil, odbor schválil a stromy padly.“* 

Přeloženo, VAK, tudíž město jako majoritní vlastník, vůbec neuvažoval o variantě se zachováním stromů, nebyla předložena žádná taková varianta a ani nebyly vyhodnoceny vhodnost zvýšených nákladů při zachování vzrostlých stromů. Prostějov, zdravé to město, se pravděpodobně snaží propracovat na ještě lepší místo v žebříčku měst s dostatkem zeleně a vzrostlé zdravé stromy tomu přece brání. 

Další dotaz byl „Kde se dá zjistit plán výsadby dřevin ve městě včetně plánovaných druhů?“. I zde je odpověď poněkud zvláštní a typicky prostějovsky *„vstřícná“* k občanům: *“Plán výsadby dřevin je zpracováván a veden v aplikaci Stromy pod kontrolou v neveřejné části, která je určena pouze pro správce a vlastníky zeleně. V případě zájmu je možno do Plánu výsadby dřevin na území města Prostějova nahlédnout na Odboru správy a údržby majetku města Magistrátu města Prostějova.“* 

Na místě mi pak bylo vysvětleno, že možnost nahlédnutí se týká jen zastupitelů, že v podstatě lidem není nic do toho, co se plánuje, protože ty plány taky nemusí být schváleny. Osobně to vidím přesně naopak a mám za to, že občané by měli vědět nejen, co už půjde dolů, ale i co se ve městě vůbec rodí za nápady s naší zelení. Přinejmenším s tou, která je ve vlastnictví a správě města a jeho organizací.

Na otázku, zda se plánuje na hřbitově postupná náhrada listnatých stromů za celoročně zelenou neopadavou výsadbu zazněla odpověď ne. Komu vadí na hřbitově listnaté stromy, toho odpověď nepotěší, já se přiznám k tomu, že mě potěšila a že si myslím, že vzrostlé majestátní listnaté stromy mají na hřbitově své místo.

K dotazu, jestli má město nějaký plán instalace fotovoltaiky na objektech města, analýzu případných návratností, jsem žádnou odpověď nedostal, a tak očekávám obligátních 30 dní.

V dubnu máme další jednání, tentokrát řádné a já se už nemohu dočkat, co zajímavého se zase dozvím. 
A pokud máte nějaké návrhy, na co se naší slovutné rady města zeptat, pište na petr.lysek@pirati.cz .
