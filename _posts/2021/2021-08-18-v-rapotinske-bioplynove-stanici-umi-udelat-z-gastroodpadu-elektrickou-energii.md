---
layout: post
category: CLANKY
title: "V Rapotínské bioplynové stanici umí udělat z gastroodpadu elektrickou energii"
date: 2021-08-18
tags:
author: Josef Indra
image: articles/2021/2021-08-18-v-rapotinske-bioplynove-stanici-umi-udelat-z-gastroodpadu-elektrickou-energii.jpg  #751x422 pixelu
---
Radní Olomouckého kraje Martin Šmída a Zdeňka Dvořáková Kocourková navštívili bioplynovou stanici, která se nachází v Rapotíně na Šumpersku. Tato bioplynová stanice je inovativní tím, že umí využít veškerý biologicky rozložitelný odpad včetně obalových materiálů a vyrobit z nich čistou energii bez emisí. Unikátní technologií tak vznikne elektrická energie, teplo a biometan. 

V Šumperku spustili pilotní projekt odděleného sběru gastroodpadu, ke kterému se zanedlouho připojily další obce v regionu. V obcích, které zásobují bioplynovou stanici odpadem, tak můžeme vidět přímo popelnice na gastroodpad.  *„Už mnoho let i s Kompostářskou asociací poukazujeme na to, že přesto, že se zavedl povinný svoz bio-odpadu, na podíl biosložky v směsném komunálním odpadu to mělo jen pramalý vliv. Vysvětlení je nasnadě - biopopelnice se začaly plnit zahradním bio-odpadem, zatímco ten kuchyňský nadále končil v černých popelnicích. V regionu okolo téhle bioplynky však zkusili celkem neotřelou věc - přidali na ulici popelnici na gastroodpad a světe div se, ony se skutečně začaly plnit kuchyňským bio-odpadem a gastroodpadem. Projekt sice běží malou chvíli, ale prvotní výsledky vypadají velmi slibně a nepochybuji o tom, že se pozitivně projeví i na množství a složení směsného komunálního odpadu. A tak zatímco zemědělské bioplynky už dnes hájí málokdo, v těch odpadových vidím opravdu velký potenciál,“* uvádí radní Šmída. 

Teplo dodává do centrálního rozvodu tepla v obci Rapotín, elektrický proud a biometan posílá rovnou do distribuční soustavy. Vedle energie, tepla a biometanu tato stanice produkuje také organicko-minerální hnojivo, které vrací zpět do zemědělské půdy. *„Z mého pohledu je toto řešení naprosto geniální. V Rapotíně vznikla unikátní technologie, která vyniká také tím, že na rozdíl od kompostování a skládkování nevypouští do ovzduší metan, CO₂ a čpavkové výpary, které přispívají ke změnám klimatu,“* uvádí radní Dvořáková Kocourková. 
