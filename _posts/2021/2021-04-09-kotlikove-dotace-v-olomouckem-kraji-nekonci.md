---
layout: post
category: CLANKY
title: Kotlíkové dotace v Olomouckém kraji nekončí
date: 2021-04-09
tags: 
- piráti
author: Josef Indra
image: assets/img/articles/2021/2021-04-09-kotlikove-dotace-v-olomouckem-kraji-nekonci.jpg  #751x422 pixelu
---
Kotlíkové dotace v Olomouckém kraji nekončí, kraj chce přilákat i nové zájemce o tuto dotaci. Podle vyjádření kraj podpoří v nové výzvě až 150 nových žadatelů. Tímto krokem chce kraj podpořit ty žadatele, na které se nedostalo v poslední výzvě, ale také motivovat nové žadatele, aby vyměnili starší kotle za nové ekologičtější zdroje vytápění. 

Hejtmanství plánuje rozdělit z Operačního programu Životní prostředí desítky miliónů korun. *„Kotlíkové dotace mají pro region dvojí efekt. Výrazně přispívají ke kvalitnějšímu a ekologičtějšímu vytápění, navíc dávají práci místním topenářským firmám, které moderní zdroje vytápění instalují,“* uvedla Zdeňka Dvořáková Kocourková, radní Olomouckého kraje pro investice, evropské projekty a Smart region.

Současně Ministerstvo životního prostředí nabídlo kraji další peníze na přijetí nových žádostí.*„Nově bychom mohli podpořit dalších přibližně 150 zájemců. Tuto dotační výzvu plánujeme vyhlásit ještě v průběhu prvního pololetí letošního roku. Od vyhlášení výzvy budou mít žadatelé jeden měsíc na přípravu žádostí a povinných příloh, než dojde k samotnému spuštění příjmu žádostí,“* dodala Dvořáková Kocourková.

S kotlíkovými dotacemi se počítá také v příštím roce. Nový program by měl být schválen v první polovině tohoto roku. Olomoucký kraj bude také formou ankety zjišťovat, zda bude o nový program předběžný zájem. 
