---
layout: post
category: CLANKY
title: "Olomoucký kraj podpoří finančním darem odklízení otrávené řeky Bečvy"
date: 2021-05-31
tags: 
- olomoucký-kraj
author: Josef Indra
image: assets/img/articles/2021/2021-05-31-olomoucky-kraj-podpori-financnim-darem-odklizeni-otravene-reky-becvy.jpg  #751x422 pixelu
---
Rada Olomouckého kraje dnes schválila dar Českému rybářskému svazu ve výši 200 000 Kč. Poskytnutá částka bude použita na zaplacení zbývajících nákladů za odstraňování uhynulých ryb na řece Bečvě ze září minulého roku.  

Bohužel i kvůli nejednoznačnosti ve vodním zákoně nemohl být využitý fond, který kraj má zřízený. I na tento problém několikrát poukázal radní Martin Šmída, který společně se Zlínským krajem připomínkoval chystanou novelu vodního zákona. 
Havárie na řece Bečvě se stala 20. září, bohužel viník stále není známý a rybáři, kteří většinu nákladů v kafilériích museli platit z vlastních zdrojů, stále čekali na finanční kompenzaci. *“Jsem rád, že se nám podařilo najít řešení a finanční dar poskytnout. Rybářům bych rád ještě jednou poděkoval za jejich úsilí a nasazení, které bylo při odklízení řeky Bečvy velmi důležité. Stále pevně věřím, že se celá událost kolem dosud nevyřešené ekologické katastrofy co nejdříve objasní, viník bude dopaden a náklady, které rybáři museli financovat také z vlastních zdrojů, uhradí,”* komentuje radní Martin Šmída. 

Kromě Olomouckého kraje se s finančním darem připojilo také několik měst a obcí na řece Bečvě. Minulý týden se připojilo s darem pro Český rybářský svaz také například město Přerov.
