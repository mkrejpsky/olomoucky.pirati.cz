---
layout: post
category: CLANKY
title: "Olomoucký kraj pořádá další ročník udílení cen za přínos v oblasti životního prostředí"
date: 2021-05-20
tags: 
- olomoucký-kraj
- životní-prostředí
author: Josef Indra
image: assets/img/articles/2021/2021-05-20-olomoucky-kraj-porada-dalsi-rocnik-udileni-cen-za-prinos-v-oblasti-zivotniho-prostredi.jpg  #751x422 pixelu
---
I v tomto roce bude Olomoucký kraj udílet ceny za přínos v oblasti životního prostředí. Pro udílení cen může nominovat svého zástupce jakýkoliv občan nebo i organizace především z území Olomouckého kraje do 20. června 2021 na webu cenykraje.cz. 

*„Náhradní planetu nemáme, proto považuji péči o životní prostředí, krajinu, vodu, půdu, ovzduší, faunu či flóru za nesmírně důležitou. Lidé, společnosti a spolky nebo obce, jejichž přínos k ochraně přírody byl zvlášť významný, si ocenění a poděkování určitě zaslouží. Olomoucký kraj se  navíc může pyšnit zcela unikátní přírodou, vždyť se na jeho území nachází hned dvě chráněné krajinné oblasti,“* uvedl radní Olomouckého kraje pro oblast životního prostředí Martin Šmída.

Oproti minulým ročníkům byly upraveny jednotlivé kategorie. Cena se bude udělovat za významný počin v ochraně životního prostředí, zde se uděluje cena fyzické, právnické osobě a také obci. Cena za dlouhodobý přínos v oblasti životního prostředí je udílena jednotlivci. Dále Cena za významný počin v recyklaci a využití odpadů a poslední kategorií je Cena veřejnosti za přínos v oblasti životního prostředí.

*„Soutěž jsme chtěli koncipovat lépe v tom, aby nebylo rozhodováno pouze na základě nasbíraných hlasů na webu, jak tomu bylo v minulých ročnících. Veřejnost stále může rozhodnout o vítězi v kategorii Cena veřejnosti, ale v dalších kategoriích bude vítěze posuzovat odborná porota. Chceme, aby Ceny kraje mimo jiné zdůraznily, že ochrana životního prostředí je naší povinností a odpovědností vůči dalším generacím,“* doplňuje Šmída.
