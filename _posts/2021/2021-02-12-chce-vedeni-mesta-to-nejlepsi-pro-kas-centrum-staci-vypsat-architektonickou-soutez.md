---
layout: post
category: CLANKY
title: Chce vedení města to nejlepší pro KaS centrum? Stačí vypsat architektonickou soutěž
date: 2021-02-12
tags: 
- piráti
- prostějov
author: Petr Lysek a Ondřej Moskal
image: assets/img/articles/2021/2021-02-12-chce-vedeni-mesta-to-nejlepsi-pro-kas-centrum-staci-vypsat-architektonickou-soutez.jpg  #751x422 pixelu
---
**Dlouholetá otázka, co se stane s KASC, bude co nevidět zodpovězena. Poté, co byl vyřešen problém s případnou likvidací objektu, nás čeká neméně důležité rozhodnutí. Jak naložíme s objektem? Jeho zachování si přála naprostá většina obyvatel Prostějova.**

Vedení města si nechalo zpracovat odhad investičních nákladů tří variant rekonstrukce. První varianta, která počítá s investicí okolo 50 milionů Kč, předpokládá pouhou základní opravu těch částí objektu, které jsou již za hranicí své životnosti. Pro morálně i technicky zastaralý objekt postrádá takováto investice jakýkoliv smysl

Druhá varianta, která se pohybuje řádově okolo 200 milionů, by už obsahovala nejen opravu nejnutnějšího, ale také značnou modernizaci. Třetí a zároveň nejdražší varianta počítá s kompletní rekonstrukcí okolo 300 milionů, která by prakticky znamenala ponechání půdorysu KASC a stavbu nové budovy. 
Dle slov náměstka Rozehnala panuje ve vedení města shoda nad druhou variantou. Při konzultacích, kterých jsme se jako zástupci opozice zúčastnili, panovala na tomto rozsahu v zásadě shoda. 

Po úspěšné architektonické soutěži na řešení budoucího urbanistického uspořádání jižní části centra města Prostějova, která dopadla výborně, jsme předpokládali, že se město bude ubírat touto cestou i při řešení KASC.
Bohužel to tak zatím nevypadá a město podle všech dostupných vyjádření svých představitelů nepočítá s architektonickou soutěží. 

Pro nás je naopak vyhlášení soutěže naprosto zásadní požadavek, bez kterého nemůžeme podpořit vyhlášení investičního záměru na celou rekonstrukci. 
Zastupitelé Pirátů a celý klub Na rovinu! trvá na transparentním jednání radních, participaci občanů při dílčích řešení investiční akce, a zejména intenzivní spolupráci s odborníky a architekty. Jedná se o investici v řádech sta milionů a budova bude mít životnost několik desítek let. 

**Žádáme po vedení města vypsání architektonické soutěže pod záštitou České komory architektů, která pozvedne jak politickou, tak kulturní úroveň města zpět do 21. století. Jedině tak je možné nalézt optimální a životaschopné řešení objektu odpovídající současným požadavkům.**
