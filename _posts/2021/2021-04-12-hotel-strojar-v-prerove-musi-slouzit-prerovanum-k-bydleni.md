---
layout: post
category: CLANKY
title: Hotel Strojař v Přerově musí sloužit Přerovanům k bydlení
date: 2021-04-12
tags: 
- přerov
author: Josef Indra
image: articles/2021/2021-04-12-hotel-strojar-v-prerove-musi-slouzit-prerovanum-k-bydleni.jpg  #751x422 pixelu
---
Město Přerov stále řeší, co s budovou hotelu Strojař. Aktuálně se objevil dokonce zájemce o koupi celé budovy včetně sousedících pozemků. Koalice Společně pro Přerov a Pirátů vidí více řešení, jak s objektem naložit, ale důležité je celý projekt nachystat tak, aby v budoucnu sloužil především lidem.
 
Objekt byl postaven jako hotel, a proto je vhodný jen pro bydlení a ubytování, nikoli pro kanceláře. Nachází se na vhodném místě pro vybudování nového bydlení, kterého je v Přerově v delším časovém horizontu nedostatek. *„Celý projekt je potřeba řešit koncepčně. Musí se v něm pracovat s celým pozemkem, včetně pozemku sousedního. V minulosti byla připravena k vyhlášení architektonicko-urbanistická soutěž, a zastupitelstvo  by se k ní mělo vrátit. Toto místo si více  soutěžních návrhů jednoznačně zaslouží,“* komentuje architekt a zastupitel města Přerova Jan Horký. 
 
Na projektovou přípravu rekonstrukce je vyhrazeno několik milionů a rada města má v dané věci již tři roky za úkol projekt připravit. *„Pro obyvatele města a například mladé rodiny by bylo samozřejmě lepší, aby si město objekt nechalo a samo mělo z tohoto místa vytrvalé příjmy. Prodej je možný, ale musíme mít dopředu záruky, že půjde o solidní, a především dostupné bydlení,“* hodnotí pirátský člen majetkové komise města Přerova Vojtěch Nezval. 
 
Budoucnost hotelu se také řešila na pondělním zastupitelstvu. *„V současné situaci nemůžeme, bez jednotlivých potvrzených záruk, souhlasit s prodejem nemovitosti. Společně pro Přerov a Piráti jsou připraveni na další diskusi a nabídneme spolupráci našich odborníků s ostatními,”* doplňuje Horký. 
