---
layout: post
category: CLANKY
title: Piráti si zvolili v primárních volbách čelní kandidáty 
date: 2021-1-18
tags: 
- piráti
- olomoucký-kraj
author: Josef Indra
image: assets/img/articles/2020/2021-1-18-pirati-si-zvolili-v-primarnich-volbach-celni-kandidaty.jpg  #751x422 pixelu
---
 *Olomoucký kraj, 18. ledna 2021* – **Piráti v Olomouckém kraji si zvolili první trojici kandidátů, kteří je povedou ve volbách do Poslanecké sněmovny. Již před Vánoci byl zvolen lídr, současný místopředseda Poslanecké sněmovny Vojtěch Pikal, který svou pozici obhájil. Na druhém místě byl nominován vysokoškolský pedagog a zastupitel Olomouce Viktor Tichák. Třetí příčku bude zastávat krajský zastupitel a marketingový specialista Jaromír Horký. Čelo Pirátských kandidátů uzavře Olomoucký zastupitel Hynek Melichar a krajský radní Martin Šmída. O jejich pořadí však ještě probíhá členské hlasování.** 

Nominace probíhala v online prostředí formou hlasování členů v primárních volbách. *„Vážím si toho, že opět povedu Piráty v Olomouckém kraji ve volbách do Poslanecké sněmovny. V následujícím volebním období bych rád navázal na práci, která mě momentálně nejvíce zaměstnává. Jedná se především o opravu volebního zákona, aby byla nastavena rovnost hlasů bez ohledu na velikost strany či velikost kraje. Dále bych rád prosadil zavedení korespondenčního hlasování minimálně ze zahraničí,“* tvrdí Vojtěch Pikal.
 
Druhým v pořadí bude Viktor Tichák, zastupitel města Olomouce a předseda pirátského krajského sdružení. *„Všem hlasujícím děkuji za podporu, přijímám ji s velkou pokorou. Bitva o druhou pirátskou pozici byla velmi vyrovnaná, skvělých kandidátů bylo opravdu hodně. Ukazuje to kvalitu našeho krajského sdružení. Věřím, že nás čeká další úspěšná koaliční kampaň. Mezi mé priority v poslanecké roli by patřila novela rozpočtového určení daní, digitalizace státních příspěvkových organizací nebo prosazení legalizace sňatků párů stejného pohlaví. Modernímu digitálnímu státu vstříc,"* říká Viktor Tichák.

Na třetím místě bude kandidovat krajský zastupitel Jaromír Horký. *„Nesmírně si vážím podpory členů Olomouckého kraje, kteří mi dali šanci porvat se o post poslance. Udělám vše pro to, aby volební koalice byla v kraji slyšet a v případě mého zvolení se chci zaměřit na novelizaci autorského či památkového zákona, ale chci se také podívat na kloub oblasti sportu – zejména na Národní sportovní agenturu. Je před námi kus práce a já pevně doufám, že společně můžeme pozitivně změnit budoucnost naší republiky,”* komentuje Horký.
