---
layout: post
category: CLANKY
title: "Humans of Piráti: Martin Morong: Politici nejsou nedotknutelní, ke své funkci musí mít pokoru"
date: 2020-08-05
tags: 
- olomoucký-kraj
author: Martin Morong
image: assets/img/articles/2020/2020-08-05-humans-of-pirati-martin-morong-politici-nejsou-nedotknutelni-ke-sve-funkci-musi-mit-pokoru.jpg  #751x422 pixelu
---
Narodil jsem se v Jeseníku, k němuž mám vřelý vztah. Žije v něm má rodina, mám rád jesenické hory a přírodu a jsem rád, že jsem vyrostl a vystudoval gymnázium právě tam. Byla to možná nejlepší léta mého života. Moje maminka je zdravotní sestra a zdravotnictví mě vždy přitahovalo. Nebyla náhoda, že jsem se později rozhodl pro studium lékařství. Studoval jsem na Univerzitě Karlově a vyzkoušel si tak i život v Praze, ale usadil jsem se v Olomouci, kterou jsem si oblíbil a jsem v ní spokojen. Je velká tak akorát a do rodného Jeseníku to není daleko.

Jako lékař jsem si zvolil patologii. O té mají lidé mylné představy. Není jen o provádění pitev, nýbrž hlavně o mikroskopické diagnostice. Obor tvoří most mezi vědou a medicínou. Jelikož pracuji ve Fakultní nemocnici Olomouc, ke které je přidružena i Lékařská fakulta Univerzity Palackého, podílím se také na výuce studentů medicíny - předávat znalosti mě baví. Jako akademický pracovník se podílím také na výzkumu rakoviny prostaty. Mé zaměstnání mě těší a jsem rád, že mohu dělat práci, která je prospěšná a zajímavá.

Politiku sleduji od střední školy, ta česká je stále pokřivená komunismem, který napáchal velkéškody v myšlení lidí. I proto nevěřím žádné tradiční straně, která zde v 90. letech působila a dosud působí. K Pirátům jsem přišel, protože mi bylo sympatické jejich kultivované a konstruktivní vystupování. Rozhodujeme se na základě dat a informací, nikoli podle dojmů. I když se neshodneme, umíme spolu diskutovat a pracujeme moderně a efektivně.

Vnímám, že si lidé zcela neuvědomují význam demokracie. Z Ústavy vyplývá, že politici nejsou nad lidem a nevládnou mu, nýbrž že si vybíráme své zástupce, kterým svěřujeme správu věcí veřejných. Vidím, že lidé cítí bezmoc nad tím, co politici dělají. Ale politici nejsou nedotknutelní a k funkci, do které byli zvoleni, by měli přistupovat s pokorou. Politiku je totiž třeba stavět na morálních hodnotách a lidem ukázat, že slovo jejich zástupce platí a umí za něj nést zodpovědnost. Jsem přesvědčen, že je třeba lidem vrátit důvěru v to, že lze politiku dělat s dobrými úmysly.

**Martin Morong**  
Kandidát Pirátů ve volbách do zastupitelstev krajů, Olomoucký kraj


