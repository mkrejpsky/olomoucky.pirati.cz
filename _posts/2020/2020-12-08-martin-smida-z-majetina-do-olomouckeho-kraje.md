---
layout: post
category: CLANKY
title: "Martin Šmída: Z Majetína do Olomouckého kraje"
date: 2020-12-08
tags: 
- pirátská-tvrz
author: Martin Šmída
image: articles/2020/2020-12-08-martin-smida-z-majetina-do-olomouckeho-kraje.jpg  #751x422 pixelu
---
Vážení občané Majetína, v první řadě cítím povinnost poděkovat za Vaši důvěru v krajských volbách. I díky Vám jsem byl zvolen zastupitelem Olomouckého kraje.

Moc si toho vážím a těší mě, že v Majetíně jsme měli opět lepší výsledek, než byl celokrajský průměr. Demokratické strany nakonec získaly v krajském zastupitelstvu většinu, takže jsme jako Piráti a Starostové vyjednali koalici se Spojenci a ODS a já jsem byl následně zvolen krajským radním pro oblast životního prostředí, odpadů a zemědělství. Před námi je nyní spousta práce a i já budu muset pro tento nový úkol vynaložit veškeré své úsilí a čas. Od prvního dne v úřadu jsem zahlcen problémy, počínaje otrávenou Bečvou, napjatým rozpočtem, stížnostmi a problémy starostů, lokálními kauzami apod. Navíc u Pirátů máme nastavenou vysokou politickou kulturu a funkce zpravidla nekumulujeme.

Proto jsem na zasedání majetínského zastupitelstva oznámil rezignaci na mandát zastupitele obce, člena stavební komise a redakční rady, a to k 15. 11. 2020. Děkuji za pochopení.

V takových chvílích se hodí trochu bilancovat. Do majetínského zastupitelstva jsem byl poprvé zvolen v roce 2014, dávno před tím, než se Pirátská strana stala hlavní opoziční politickou silou u nás. Byla to převážně dobrovolnická organizace budovaná odspoda lidmi a jejich ideály, nikoli shora penězi. I já jsem šel do zastupitelstva s ideály, jak budu moct přispět našimi nápady a vychytávkami - online zápisy, přenosy, transparenci, prvky přímé demokracie, užší komunikace s občany, zlepšení odpadového hospodářství, vycházení vstříc mladým rodinám s dětmi apod. A aspoň něco se podařilo, minimálně ten transparentní účet, dotazník nejen o odpadech, prodloužení otevírací doby dětského hřiště, nový objekt občerstvení na sauně, spolupráce na novém webu a spousta dalšího. Většina hlasování byla konsenzuální a zastupitelstvo postupovalo ve shodě. Přesto považuji existenci opozice za velmi užitečnou. Každopádně na mém posledním a rozlučkovém zastupitelstvu jsem byl velmi potěšen, neboť jsem vnímal odhodlání obce přijmout nějaké změny, které jsem se snažil prosadit těch 6 let, a to především změnu v poplatku za odpady tak, aby více odměnil ty, kteří třídí a mají směsného komunálního odpadu málo. Moc za to děkuji!

Vstoupil jsem s ideály, odcházím se zkušenostmi. A děkuji za ně, zúročím je. Teď vím, že „hlavou zeď neprorazím“ a že „doma není nikdo prorokem“. Každopádně „vším, čím jsem byl, byl jsem rád“, a jsem přesvědčen, že můj náhradník Jarda Konečný společně s kolegyní Pavlou Studenou budou tu čtvrtinu voličů z Majetína, kteří kandidátku Pirátů volili, zastupovat stejně dobře, ne-li líp.

A chtěl bych zároveň poděkovat paní starostce i ostatním zastupitelům. Je to důležitá práce a přeji všem mnoho zdaru ku prospěchu naší obce. A samozřejmě, ikdyž teď odcházím na kraj, tak zůstávám nadále aktivním občanem Majetína a členem našeho místního sdružení Pirátská Tvrz, které tady pro občany taky dělá mnoho užitečného, brigády, sportovní turnaje, festival atd. v tom budeme chtít určitě pokračovat.

Teď už nezbývá, než Vám popřát krásné svátky, Veselé Vánoce a optimismus do nového roku.

Martin Šmída, Radní Olomouckého kraje pro oblast životního prostředí, odpadů a zemědělství
