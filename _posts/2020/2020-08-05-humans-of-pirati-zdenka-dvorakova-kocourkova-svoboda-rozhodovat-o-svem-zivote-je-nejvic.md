---
layout: post
category: CLANKY
title: "Humans of Piráti: Zdeňka Dvořáková Kocourková: Svoboda rozhodovat o svém životě je nejvíc"
date: 2020-08-05
tags: 
- olomoucký-kraj
author: Zdeňka Dvořáková Kocourková
image: assets/img/articles/2020/2020-08-05-humans-of-pirati-zdenka-dvorakova-kocourkova-svoboda-rozhodovat-o-svem-zivote-je-nejvic.jpg  #751x422 pixelu
---
Hodně čtu. Zajímají mě příběhy úspěšných lidí, v nichž hledám poučení. Rodiče mě vychovali tak, abych se nebála nahlas říkat svůj názor. Jsem ráda, že nemusím ohýbat hřbet a bát sejako lidé za socialismu. Nejdůležitější je pro mě udržet si v životě svobodu rozhodování, vyjadřování a myšlení a celý život hledám pravdu.

Vadí mi manipulace s veřejným míněním skrze média vlastněná byznysmeny a ovlivňovaná politiky. Nelíbí se mi, že nemáme dost protikorupčních zákonů a legislativa u nás nahrává lidem, kteří vydělávají na nevyspělém demokratickém systému. Před osmi lety jsem se proto zapojila do iniciativy Rekonstrukce státu, kde jsme jako občané lobbovali u poslanců a senátorů, aby podpořili návrhy protikorupčních zákonů a známkovali jsme dodržování jejich slibů. Některé ze zákonů už dávno fungují, jiné stále ne - politici se některým prostě brání zuby nehty.

Řekla jsem si, že až budu mít dost zkušeností, budu veřejně aktivní. Připadalo mi samozřejmé vrátit své zemi to, co investovala do mého vzdělání. Neuměla jsem si ale představit, že bych své síly spojila s nějakou tradiční politickou stranou. Každá z nich měla za sebou korupční skandály, utajované financování a různé morální poklesky. Pak se na české politické scéně objevili Piráti a měla jsem jasno. Jsou to lidé podobného ladění, jako jsem já. Chci s nimi dosáhnout toho, aby měli nečestní lidé méně možností parazitovat na děravém právním systému, aby se v naší zemi nepřiživovaly třeba zahraniční firmy tím, že nám za velké peníze prodají naši pitnou vodu. Přeji si žít v zemi, kde jsou lidé spokojeni s práci svých volených zastupitelů, kde politik není a priori vnímán jako lhář a podvodník.

**Zdeňka Dvořáková Kocourková**  
Kandidátka Pirátů ve volbách do zastupitelstev krajů, Olomoucký kraj