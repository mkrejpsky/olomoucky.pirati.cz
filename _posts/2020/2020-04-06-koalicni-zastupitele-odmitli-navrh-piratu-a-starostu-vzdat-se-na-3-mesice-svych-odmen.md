---
layout: post
category: CLANKY
title: Koaliční zastupitelé odmítli návrh Pirátů a Starostů vzdát se na 3 měsíce svých odměn 
date: 2020-04-06
tags: 
- olomouc 
author: Mediální odbor
image: assets/img/articles/2020/2020-04-06-koalicni-zastupitele-odmitli-navrh-piratu-a-starostu-vzdat-se-na-3-mesice-svych-odmen.jpg  #751x422 pixelu
---
Olomouc, 6. dubna 2020 - Klub Pirátů a Starostů přednesl prostřednictvím předsedy Viktora Ticháka návrh, aby se neuvolnění členové Zastupitelstva města Olomouce vzdali na 3 měsíce svých odměn za výkon funkcí v komisích a výborech, které se nescházejí. Tento návrh byl podpořen sedmnácti z 45 zastupitelů.

“Nezpochybňujeme, že zastupitelé pracují i v podmínkách ztížených současnou situací. Chceme se vzdát odměn, abychom šli příkladem. Nemůžeme škrtat v grantových soutěžích a na vlastní odměny, byť jsou jen symbolické, nesáhnout,” říká Viktor Tichák.

Dohromady by se jednalo o úsporu zhruba 700 000 Kč. Tyto peníze by mohly být použity jak na propad v daňových příjmech města, tak na podporu odložené grantové soutěže nebo na nákup ochranných prostředků. Bohužel si však většina zastupitelů na své odměny sáhnout nenechala.

“Při bližší analýze odměn za předsednictví a členství v komisích se u některých zastupitelů jedná o nemalé sumy,” upozorňuje na “politické trafikantství” některých koaličních zastupitelů Tichák. “Kromě odměn za členství v komisích a výborech jsme chtěli vynulovat i refundace pro OSVČ. Nyní si OSVČ refundují za hodinu strávenou na zastupitelstvu nebo na komisi 300 Kč, což je více než v Praze. Po skončení nouzového stavu si nechám sepsat seznam zastupitelů, kteří tohoto využili, i když se komise nesešly.”

Marek Zelenka, zastupitel a zároveň člen dozorčí rady Dopravního podniku, vyzval k mimořádným krokům i politiky v orgánech městských firem. “Nelze sáhnout plošně na odměny politikům v orgánech městských společností. Navíc dostáváme stejnou odměnu bez ohledu na to, jak se dané společnosti daří. Např. DPMO bude mít rozhodně daleko vyšší ztráty, neboť MHD nyní jezdí minimum lidí. Své odměny by měli z našeho pohledu politici poukázat buď na účet dané společnosti nebo účet města z vlastní vůle alespoň po dobu nouzového stavu. My tak rozhodně učiníme.“ říká Zelenka.
