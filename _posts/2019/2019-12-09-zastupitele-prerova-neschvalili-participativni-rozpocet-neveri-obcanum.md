---
layout: post
category: CLANKY
title: "Zastupitelé Přerova neschválili participativní rozpočet. Nevěří občanům?"
date: 2019-12-09
tags: 
- přerov
author: Jaromír Horký
image: assets/img/articles/2019/2019-12-09-zastupitele-prerova-neschvalili-participativni-rozpocet-neveri-obcanum.jpg  #751x422 pixelu
---
Přerov, 9. 12. 2019 - Již podruhé se zastupitelé města Přerova zabývali na návrh Společně pro Přerov a Pirátů možností zapojení občanů do rozhodování prostřednictvím participativního rozpočtu. Koaliční zastupitelé však byli proti. Zřejmě nevěří nápadům občanů a nechtějí si nechat mluvit do své práce. “Alibismus některých zastupitelů nezná mezí, před volbami prohlašují, jak chtějí své voliče vtáhnout do rozhodování, ale jakmile se objeví návrh, který by to umožňoval, dávají ruce od svých slibů pryč,” říká Jan Horký, lídr opozice.

Přitáhnout občany zpět k zájmu o své město, možnost navrhovat a rozhodovat o projektech ve svém okolí a přiblížit město občanům. K tomu měl sloužit participativní rozpočet, který Společně pro Přerov a Piráti navrhli.

“Své okolí a jeho potřeby nejlépe znají ti občané, kteří v dané oblasti žijí. Bohužel se na jejich požadavky málokdy dostane. Některé skvělé nápady mnohdy skončí pouze v diskuzi na Facebooku a je velká škoda nevyužít dobrého nápadu. Proces schvalování rozpočtu je složitý a také nepřitažlivý, čehož jsme si mohli povšimnout zejména na nízké účasti při veřejných projednáváních,” komentoval návrh předseda zastupitelského klubu Jan Horký.

Již na dubnovém zasedání byl předložen návrh na zřízení pracovní skupiny, která by se myšlenkou vzniku participativního rozpočtu v Přerově zabývala. Tento návrh byl však "vykostěn" a úkol zastupitelstvo přidělilo finančnímu výboru. “Již v dubnu jsme upozorňovali, že vytvoření speciální pracovní skupiny má svůj smysl. Byli by v ní totiž lidé zapálení pro danou problematiku, včetně externích odborníků. Ukázalo se, že jsme měli pravdu a ostatní členové finančního výboru brali celou problematiku jen jako práci navíc,” říká člen finančního výboru za Společně pro Přerov a Piráty Jan Flašar.

Argumenty vedoucí k zastavení celého projektu jsou smutné a neopodstatněné. Vedení města se například odvolává na pouhá 4% měst, kde se participativní rozpočet rozhodli ukončit, na administrativní zátěž či na argument, že lidé mají rozhodovat jenom ve volbách. Někteří členové finančního výboru z řad ODS dokonce tvrdí, že jde o příliš přímý prvek přímé demokracie.

“Veškeré pronesené námitky vůči tomuto nakládání s částí veřejného rozpočtu vnímáme jako neopodstatněné. Mrzí nás, že pan primátor nedodržel svůj předvolební slib a nepřesvědčil koaliční partnery a členy ANO hlasovat pro zřízení tohoto rozpočtování ve výši 5 milionů. Pokud chceme, aby naše město vzkvétalo a lidé o něj měli hlubší zájem, musíme jim nabídnout pomocnou ruku. Zvykli jsme si však, že koalice nemůže dopustit, aby dobrý návrh opozice prošel,” dodal s povzdechem Pirát Jaromír Horký.

Piráti taktéž kontaktovali náměstka primátorky v Brně, Tomáše Koláčného, který má na starost právě participaci obyvatel a i jemu zůstal nad zvláštní argumentací rozum stát. K argumentaci města Přerova dodává: “Zastupitelé mají rozhodovat složitá komplexní témata. Rozhodnout o tom, který malý lokální projekt realizovat zvládnou bez problému občané sami. Právě participativní rozpočet jim přináší možnost vyjádřit se agregovaně, takže s mnohem silnějším mandátem. Argument volených zástupců je lichý i programově, jelikož za 4 roky můžou být aktuální úplně jiná témata. Zastupitelé ani nemusí vědět, co lidi v konkrétním místě trápí, protože žijí ve své bublině.”