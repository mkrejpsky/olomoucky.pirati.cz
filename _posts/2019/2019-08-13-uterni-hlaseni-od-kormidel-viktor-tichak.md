---
layout: post
category: CLANKY
title: Úterní hlášení od kormidel - Viktor Tichák
date: 2019-08-13
tags: 
- olomoucký-kraj
author: Antonín Štěpán
image: assets/img/articles/2019/2019-08-13-uterni-hlaseni-od-kormidel-viktor-tichak.jpg  #751x422 pixelu
---
Úterní hlášení od kormidel. Tak se jmenuje seriál rozhovorů s našimi členy a zastupiteli v Olomouckém kraji. Každé úterý přinášíme zajímavé rozhovory s lidmi, kteří jsou součástí Pirátské strany.

*Dnes jsme vyzpovídali Viktora Ticháka z Olomouce.*

**Řekni nám něco o sobě.**

Přestože trávím většinu života na cestě mezi Ostravou, Olomoucí a Prahou, jsem olomócké hanák – a tak to vždycky bude. Pracuji jako akademický pracovník (nyní na Univerzitě Karlově v Praze), přednáším německou lingvistiku a přiživuji se výukou němčiny nebo češtiny pro cizince. Rád píšu o jazyce a také rád čtu, nejlépe v létě u vody. Kromě toho moc rád cestuji – a ještě raději se z cest vracím.

![Viktor Tichák](/assets/img/miscellaneous/uterni-hlaseni-od-kormidel-viktor-tichak-1.jpg)

**Jak vnímáš život v naší republice?**

V Česku se mi vždy žilo na jednu stranu skvěle. Když jsem trávil čas na studiích v zahraničí, vždy se mi po nějaké době začalo stýskat, a to ne primárně po rodině a blízkých, ale po kulisách Olomouce a po české krajině. O to více mě vnitřně ničí, když někdo naše město a naši republiku ničí svou často sebestřednou politikou. K politice mě přivedla touha české a olomoucké hodnoty chránit a rozvíjet přirozeným a správným směrem.

**Jak se ti žije ve tvém městě?**

Olomouc je město unikátní. Tím, jak se v ní (nebo, jak říkáme my, Hanáci, v něm) setkává historie a současnost. Historii reprezentují památky, věže kostelů, náměstí, staré domy. Současnost především studenti, kteří v době semestrů snižují věkový průměr města – a město oživí už jen svou přítomností (125 tisíc versus pouhých 100 tisíc je přeci jen rozdíl).

![Viktor Tichák](/assets/img/miscellaneous/uterni-hlaseni-od-kormidel-viktor-tichak-2.jpg)

**Jak se změnil Tvůj život poté, co jsi se zastupitelem města?**

Je pravda, že jsem byl zprvu překvapený množstvím práce, které se se zastupitelskou funkcí pojí. Pak mi ale došlo, že to je stejné jako se vším na světě – když do toho člověk tu energii investuje, má šanci, že se věci někam posunou. Život jako takový se mi jinak moc nezměnil. Akorát mám velký pocit zodpovědnosti a úcty k lidem, kteří mi ve volbách dali hlas a svou důvěru… a taky nosím častěji košili a sako.

**Na čem zrovna pracuješ v zastupitelstvu? Co se zatím podařilo dotáhnout do konce?**

Mám radost, že náš šestičlenný zastupitelský klub velice dobře funguje, pravidelně komunikujeme s občany a společně jsme schopni velmi efektivně pracovat. Já sám věnuji nejvíce energie funkci předsedy finančního výboru. Povedlo se iniciovat diskusi o nové metodice rozdělování dotací. Netransparentní nakládání s městskými financemi je mi trnem v oku. Také už teď v létě začíná tvorba městského rozpočtu na rok 2020 a úspěšně se povedlo do procesu tvorby zahrnout i finanční výbor. Kromě toho se zabývám hospodařením městských společností nebo dlouhodobým investičním plánem města jako člen investiční komise.

![Viktor Tichák](/assets/img/miscellaneous/uterni-hlaseni-od-kormidel-viktor-tichak-3.jpg)

**Co bys na závěr vzkázal všem našim voličům a občanům?**

Aby si v dnešní době přemíry informací našli i chvíli sami na sebe a na svou rodinu, užili si letní dovolenou a nezapomněli na své město, kraj, stát. Budeme moc rádi za jejich jakoukoli podporu a budeme se za ně bít.
