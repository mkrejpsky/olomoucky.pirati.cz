---
layout: post
category: CLANKY
title: Prostějov a domácí hospicová péče
date: 2019-04-12
tags: 
- prostějov
author: Mediální odbor
image: assets/img/articles/2019/2019-04-12-prostejov-a-domaci-hospicova-pece.jpg  #751x422 pixelu
---
Piráti, jako součást prostějovské koalice Na rovinu!, se podíleli na programu, který  měl jako jedno z témat rozvoj domácí hospicové péče v Prostějově. Na zastupitelstvu dne 30. 4. 2019 se bude projednávat dotace pro jediný mobilní hospic poskytující své služby na území města Prostějova. Jako strana, která si je vědoma zodpovědnosti za všechny oblasti lidského života, jsme nemohli ponechat toto vážné téma stranou. 

Prostějov, stejně jako celá Česká republika, stárne. Nicméně problematika paliativní péče se netýká jen stárnutí. Civilizační choroby se dotýkají daleko širšího okruhu lidí. 

V Česku umírá ročně přibližně 110 tisíc lidí a zhruba 70%, tj. 77 tisíc z nich, v nemocnicích. Průzkumy nicméně ukazují, že 80% lidí si přeje zemřít doma v kruhu svých blízkých a nikoliv v anonymním prostředí nemocničních zařízení.  Aby umírání doma bylo důstojné a s kompletní lékařskou péčí, a to nejen pro dotyčnou těžce nemocnou osobu, ale i pro rodinné příslušníky, o to se stará mobilní specializovaná paliativní péče – stručně pojmenováno jako domácí hospic. Lékaři, zdravotní sestry, sociální pracovníci, psychologové, všichni odborně orientovaní na specifika paliativní péče poskytují služby, které jsou zaměřeny na zmírnění bolesti a utrpení jak samotných pacientů, tak na podporu blízkého okolí. Nesoustředí se už na vyléčení, protože z medicínského hlediska to je nemožné, ale snaží se zvýšit kvalitu posledních dní nebo měsíců života. Celá tato komplexní pomoc zahrnuje i psychickou podporu a pomoc nejbližším.

Na území města Prostějova v současné době působí jen jedna služba tohoto typu, kterou je nestátní zdravotnické zařízení „Nejste sami“ se sídlem v Olomouci. Svou činnost má hrazenu z větší části ze zdravotního pojištění. Bohužel zákonem stanovené úhrady, vzhledem ke komplexnosti a složitosti služeb, nepokrývají celkové náklady. A tak zbytek musí organizace pokrývat z dalších zdrojů, kterými jsou dotace města či dary sponzorů apod.

Co je obsahem a kolik péče o umírajícího pacienta stojí nám přiblížila ředitelka mobilního hospice Kateřina Tichá: „Výkon domácí paliativní péče pro klinicky nestabilního pacienta představuje částka 1152 Kč/den, respektive 1452 Kč/den pro klinicky nestabilního pacienta se závažnými symptomy. Tyto částky hradí pojišťovny (pokud s domácím hospicem mají uzavřenou smlouvu). Účtovat však lze pouze jeden z těchto výkonů u pacienta za 24 hodin. Tyto úhrady zdaleka nepokryjí celkové náklady na službu. Z těchto peněz je hrazena kompletní potřebná péče, veškeré léky, zdravotnický materiál a přístroje. Spadají sem mzdové prostředky na nepřetržitou pohotovost lékaře, sestry i celého dalšího multidisciplinárního týmu. Dále pravidelná denní návštěva sestry (min. 1x denně), vizita lékaře. K tomu všemu ještě cestovné, které také není malé.“

V minulém roce pracovníci z olomouckého domácího hospice „Nejste sami“ pečovali v našem městě o 12 pacientů, přičemž průměrná délka péče byla 21 dnů (celkem 251 ošetřovatelských dnů). Náklady na službu se vyšplhaly na částku 478 tisíc Kč (cca 1900 Kč/ošetřovatelský den). Úhrada z pojišťoven činila 328 tisíc Kč. Chybělo tedy 150 tisíc Kč. Celkem 100 tisíc Kč poskytlo po dlouhé diskusi v zastupitelstvu město Prostějov (původní požadavek hospice byl 200 tisíc Kč, rada navrhla 50 tisíc Kč, zastupitelstvo odhlasovalo 100 tisíc Kč). Zbývajících potřebných 50 tisíc Kč poskytla obyvatelům našeho města organizace „Nejste sami“ z dalších finančních zdrojů – sponzorské dary a dotace. Nelze opomenout dotaci Krajského úřadu ve výši 250 tisíc Kč, která byla určena k realizaci paliativní péče pro celé území Olomouckého kraje, včetně péče o dětské pacienty. Bohužel i tato částka, která se „rozložila“ mezi všech 72 klientů organizace „Nejste sami“ se ukázala jako nedostatečná.    

K únoru 2019 pracovníci domácího hospice „Nejste sami“ doprovodili již další 4 prostějovské pacienty. Předpoklad je, že v letošním roce bude počet doprovázených pacientů z Prostějova narůstat. Bude tedy potřeba mnohem více peněz než v uplynulém roce. Kolik bude město Prostějov ochotno poskytnout letos? A jak bude vypadat koncepce nejen Prostějova, ale i kraje, potažmo celé České republiky, bude záležet nejen na politicích, ale i na samotných občanech. 

Na závěr něco málo statistiky: v roce 2011 žilo na území města 8 029 osob starších 65 let, v roce 2017 to bylo již 9 254 osob. Podle vývojového modelu by v roce 2050 měl být každý třetí občan našeho města starší 65 let! Již nyní se výrazně navyšuje počet obyvatel ve věku 80 let. Paralelně dochází k tomu, že město opouští lidé (mladé rodiny) ve věku 25 – 40 let, což jsou právě „děti“ těchto seniorů, které by jim měly ve stáří pomáhat (pečovat o ně). Důvody odchodu jsou nejčastěji menší příležitosti v zaměstnání (kariérní růst atd.), nedostatečný bytový fond či špatné životní prostředí atd. Prostějov stárne! Z tohoto pohledu je jakákoliv podpora domácí paliativní péče ze strany města (formou dotace, zázemí atd.) nezbytnou a přirozenou součástí jeho výdajové a sociální politiky. Věříme, že město ukáže nám všem, že solidarita a péče o rodinu je samozřejmostí nejen na začátku a v průběhu života, ale především v jeho důstojném konci. 