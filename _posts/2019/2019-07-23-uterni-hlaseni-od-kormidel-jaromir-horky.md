---
layout: post
category: CLANKY
title: Úterní hlášení od kormidel - Jaromír Horký
date: 2019-07-23
tags: 
- olomoucký-kraj
author: Antonín Štěpán
image: assets/img/articles/2019/2019-07-23-uterni-hlaseni-od-kormidel-jaromir-horky.jpg  #751x422 pixelu
---
Úterní hlášení od kormidel. Tak se jmenuje seriál rozhovorů s našimi členy a zastupiteli v Olomouckém kraji. Každé úterý přinášíme zajímavé rozhovory s lidmi, kteří jsou součástí Pirátské strany.

*Dnes jsme vyzpovídali Jaromíra Horkého z Přerova.*

**Jardo, řekni nám něco o sobě.**

Je mi 21 let a aktuálně jsem studentem práv na Právnické fakultě Masarykovy univerzity a nově také studuji Teorii interaktivních médií na Filozofické fakultě na téže univerzitě. V loňském roce jsem byl členskou základnou zvolen za předsedu Přerovských Pirátů. Jako jediný z naší rodiny pocházím z Přerova a mám velmi silné kořeny na Valašsku, kam mě to vždycky táhlo, proto od počátku letošního roku úzce spolupracuji s Piráty ve Zlínském kraji, kterým pomáhám s jejich mediální prezentací. Často pořádám různé akce ve veřejném prostoru ať už koncerty, úklidy nebo třeba happeningy. Když zrovna nepracuji, tak odpočívám při focení a cestování. Kvůli zranění jsem musel před 2 lety skončit s házenou, avšak sportu se snažím věnovat i nadále.

![Jaromír Horký](/assets/img/miscellaneous/uterni-hlaseni-od-kormidel-jaromir-horky-1.jpg) 

**Jak vnímáš život v naší republice?**

Rozhodně pozitivně. Máme obrovské štěstí, kde jsme se narodili. Žijeme ve stabilním demokratickém státě, který je plný příležitostí s nádhernou přírodou a s vědomím, že Česká republika je sedmou nejbezpečnější zemí světa. Rozhodně vnímám také jako pozitivum to, že jsme součástí Evropské Unie, která nám rozhodně více dává, než bere. Nedávno když jsem navštívil blízkou Ukrajinu, tak jsem si uvědomil, jak obrovský rozdíl je v našich krajinách. Musíme si naší země vážit, pečovat o ni a snažit se ji zlepšovat. Na jedné straně sice vidíme prezidenta, jenž si zahrává s Ústavou a trestně stíhaného premiéra. Ale na straně druhé vidíme také probouzející se občanskou společnost a obrodu politiky samotné, vzestup Pirátů je toho důkazem.

**Jak se ti žije ve tvém městě?**

Přerov je mým domovem a neměnil bych. Je to město s obrovskou(mamutí) historií a má své kouzlo. Stačí se projít po malebném Horním náměstí, poslechnout si letní koncerty na hradbách nebo kdykoliv během roku navštívit park Michalov a okolí řeky Bečvy. Přerov má rozhodně co nabídnout a je jenom na nás, jak tomu přispějeme. Budoucnost je v rukou nás všech, kteří se zde i přes některá negativa rozhodli žít. Přece jenom každé město má i své stinné stránky.

![Jaromír Horký](/assets/img/miscellaneous/uterni-hlaseni-od-kormidel-jaromir-horky-2.jpg) 

**Jak se změnil Tvůj život od vstupu do Pirátské strany?**
 
Vstup k Pirátům pro mě znamenal zásadní zlom v mém životě. Začal jsem se mnohem více zajímat o veřejné dění než dříve a současně začal chápat také různé souvislosti. Uvědomil jsem si, že Piráti jsou natolik specifická síla, která nemá u nás obdoby, v pozitivním slova smyslu. Narozdíl od jiných stran uplatňuje otevřenost směrem dovnitř i ven a každý člen strany má obrovskou váhu a možnost věci měnit. Dá se říct, že jsou pro mě Piráti hnacím motorem, který mě motivuje tvořit. Od mého vstupu do strany jsem uspořádal s pomocí dalších členů již 6 úklidových akcí, hospodský kvíz, hudební festival VyOsení, benefiční koncert Živá ulice, který v srpnu letošního roku zažije svůj druhý ročník nebo například nedávno uskutečněný dětský den na laguně v Přerově, který navštívilo přes 600 návštěvníků. Zkrátka věnuji Pirátům většinu svého času a obdivuji moji přítelkyni, která mě v této činnosti neustále podporuje i na úkor času, který bych mohl trávit s ní. S čistým svědomím můžu říct, že hořím pro Piráty.

**Na čem zrovna pracuješ? Co se zatím podařilo dotáhnout do konce?**

I když jsem nebyl zvolen zastupitelem města, tak pomáhám našemu týmu s přípravou materiálů na Zastupitelstvo a jejich prostřednictvím se snažím plnit náš program, ať už je to například zákaz užívání glyfosátu ve městě, zavedení participativního rozpočtu, zřízení biotopu na laguně nebo spuštění oficiálních sociálních sítí města. Do dalších komunálních voleb zbývá ještě něco málo přes 3 roky, avšak věřím, že se nám i z opozice podaří prosadit velkou část našeho programu. Stejně tak důležitá jako politika komunální je i ta krajská, tam nás čekají volby již příští rok. Už teď ale vidím spoustu příležitostí, jak otočit kormidlem, aby se Olomoucký kraj posunul dál, to se bohužel zatím vedení kraje nedaří.

![Jaromír Horký](/assets/img/miscellaneous/uterni-hlaseni-od-kormidel-jaromir-horky-3.jpg) 

**Co bys na závěr vzkázal všem našim voličům a občanům?**

Byl bych moc rád, kdyby si občané ověřovali získané informace, neboť všechno, co je v televizi, novinách, a hlavně na internetu nemusí být pravda. V dnešní informační době je potřeba uvažovat kriticky a zprávy si ověřovat. Chtěl bych také vzkázat všem takové poselství – zajímejte se o své okolí, choďte k volbám anebo se sami angažujte. Jedině tak můžeme dosáhnout změny. Neřešit, nehrotit a nechat věci být tak, jak jsou, je totiž to nejhorší, co můžeme udělat. Máme totiž právo věci zkusit měnit, a to začíná tam, kde teď jsme my.