---
layout: post
category: CLANKY
title: Pirátská Tvrz oslavuje pět let svého trvání
date: 2019-01-04
tags: 
- pirátská-tvrz
author: Martin Šmída
image: assets/img/articles/2019/2019-01-04-piratska-tvrz-oslavuje-pet-let-sveho-trvani.jpg  #751x422 pixelu
---
Majetín, 4. 1. 2018 - 1. prosince 2018 to bylo přesně 5 let, co bylo založeno naše místní sdružení Pirátská Tvrz. Nebudeme se zdržovat kompletní rekapitulací, co všechno se za tu dobu podařilo, protože toho bylo opravdu hodně. Nicméně i z letmého ohlédnutí za uplynulým rokem je zřejmé, že rosteme a daří se nám. Předem chceme znovu poděkovat všem našim členům, příznivcům a také voličům, že naší práci dávají smysl. V Majetíně zastupujeme 23 % občanů (oproti 11 % v roce 2014) a v Brodku u Přerova 11 % (oproti necelým 5 % v roce 2014). V Majetíně byli za Piráty zvoleni Martin Šmída a Pavla Studená a v Brodku Pavlína Procházková. Ve finančním výboru v Majetíně působí náš nominant Jaroslav Konečný. Bereme to jako ocenění našich dosavadních aktivit a velký závazek do budoucna. Ač nám výsledek voleb přisoudil v obou obcích roli konstruktivní opozice, věříme, že se nám ledacos z našeho programu podaří během těch čtyř let také realizovat. Budeme nadále hájit zájmy (nejen) mladých, aktivních a svobodomyslných lidí. Ještě jednou děkujeme za důvěru a všem výše jmenovaným přejeme mnoho úspěchů v jejich práci.

Jak je v České pirátské straně dobrým zvykem, po komunálních volbách rezignuje místní předsednictvo, aby si ověřilo u členů, zda má i nadále důvěru. V rámci této dobré tradice dalo své funkce k dispozici i předsednictvo Pirátské Tvrze, a tak v neděli 4. listopadu v Brodku u Přerova proběhla veřejná schůze našeho místního sdružení.

Přijali jsme v našich řadách první členku a následně volili nové předsednictvo. Pozici předsedy našeho místního sdružení uhájil Radim Studený. Do pozic místopředsedů pak byli zvoleni Radek Vojtek a Jan Koutný. Všem členům místního sdružení, členům předsednictva a pirátským zastupitelům přejeme mnoho úspěchů v další práci.

Krom zastupitelské práce v našich obcích a politické práce přímo v rámci České pirátské strany máme za sebou, ale hlavně před sebou, další spoustu aktivit. Na základě poptávky rodičů jsme zorganizovali, a také z pirátských peněz dotovali, podzimní kurzy tenisu pro děti. Akce se jmenovala "seznámení s tenisem" a konala se na tenisovém kurtu RESTA v Majetíně v ulici Za Humny. Jednalo se o pět lekcí pod vedením profesionálního trenéra. Zároveň se jednalo o pilotní projekt a takovou sondu, zda by o tuto službu byl v naší obci zájem, což se potvrdilo. Věříme, že se nám podaří zorganizovat pokračování na jaře.

V roce 2019 plánujeme také turnaj dospělých v tenisové čtyřhře, který se uskuteční opět jako doprovodný program majetínských hodů, na konci léta nohejbalový turnaj a samozřejmě tradiční festival Kytary in Majetín. Vše záleží i na podpoře samotné Pirátské strany, jejíž rozpočty nejsou neomezené. Naštěstí většina našich aktivit nestojí skoro nic.

Rovněž pokračujeme v pořádání turnajů v dovednostní karetní hře Poker Texas Hold´em. Zatím poslední se konal v září a zvítězil Petr Habáň mladší. Jednalo se o jeho třetí výhru v těchto pirátských turnajích a je tak zdaleka nejúspěšnějším majetínským pokerovým hráčem. Gratulujeme! Ve vánočním turnaji zvítězil Jiří Mařák a na druhém místě zůstal Marek Prášil. Novoroční turnaj nás čeká v sobotu 5. 1. 2019 od 18:00 v majetínské hospůdce Domeček.

Dále Pirátská Tvrz nefinančně podporuje kluby v malé kopané, PDHT Luková a Real Material Majetín, kde jsou kapitány členové našeho místního sdružení – Radek Vojtek (Brodek) a Jan Koutný (Majetín). O to větší máme radost, že oba zmíněné kluby zakotvily v polovině sezóny na prvních příčkách svých ligových tabulek. Gratulujeme!

Také podporujeme aktivity filmového klubu, díky němuž se daří oživovat kulturní program v brodeckém kině. Filmový klub Brodek promítá zpravidla dvakrát měsíčně. V listopadu to byl například nový český dokument King skate o průkopnících skateboardingu v době komunistické totality nebo klasika československé kinematografie Limonádový Joe. Je skvělé mít možnost vidět takové filmy na velkém plátně, obzvlášť v takových retro kulisách, kterými brodecký sál disponuje. V pátek 4. 1. 2019 od 20:30 promítáme film Samotáři a 25. 1. 2019 francouzské hororové drama Climax.

V neposlední řadě bychom rádi všem popřáli šťastný nový rok plný pohody a úspěchů. Užijte si plesovou sezónu, třeba hned 12. 1. 2019, kdy je obecní ples v Majetíně a divadelní ples s pirátskou after party v Brodku. A když budete mít štěstí, třeba v tombole vyhrajete některou z pirátských cen, kterými tyto akce partnersky podporujeme. Tak ať se daří! 
