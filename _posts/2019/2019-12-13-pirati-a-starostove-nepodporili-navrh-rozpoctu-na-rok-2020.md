---
layout: post
category: CLANKY
title: Piráti a Starostové nepodpořili návrh rozpočtu na rok 2020
date: 2019-12-13
tags: 
- olomouc
author: Antonín Štěpán
image: assets/img/articles/2019/2019-12-13-pirati-a-starostove-nepodporili-navrh-rozpoctu-na-rok-2020.jpg  #751x422 pixelu
---

Olomouc, 13. 12. 2019 - Zastupitelstvo města Olomouce dnes schvalovalo návrh rozpočtu města na rok 2020. Piráti a Starostové tento rozpočet nepodpořili, protože je špatně připravený, je šitý horkou jehlou a je navázán na populistické kroky: Koalice plní programové prohlášení, přitom ale na konci svého vládnutí zanechá město v zuboženém stavu.

“Pokud chce Rada města investovat, musí se naučit i šetřit,” říká předseda zastupitelského klubu Pirátů a Starostů a také Finančního výboru zastupitelstva Viktor Tichák (Piráti) a dodává: “Město zrealizuje v r. 2020 investice za 564 mil. Kč. Mimo jiné to ale znamená, že pro rok 2023 zbude na investice přesně 0,- Kč, což rada neskrytě přiznává ve výhledu na příští roky.”

Provozní výdaje přitom stále rostou - extrémní nárůst je patrný např. na odboru cestovního ruchu, sportu a kultury. Nenarůstá přitom rozpočet na tzv. živou kulturu (malá divadla, orchestry, festivaly), ale na městské zábavné akce. Nově vydá městská kasa hokejovému klubu HC Olomouc 9 milionů korun na základě nové smlouvy o propagaci. Jinými slovy, daňový poplatník zaplatí 9 milionů za to, že bude na dresech olomouckých hokejistů “reklama” na město. “HC Olomouc je obyčejný podnikatelský subjekt,” říká zastupitel Marek Zelenka (STAN), “jen s tou výjimkou, že jej na úkor důležitějších chodníků, cyklostezek, bezdomovců a oprav štědře dotujeme. Olomoucký klub si za ta léta už patrně zvykl na svého generálního sponzora - olomouckého daňového poplatníka."

Jedním z největších paradoxů je zvýšení položky mzdových nákladů na zastupitele a radní - oproti předchozímu volebnímu období vzrostly náklady na náměstky a zastupitele o 4 miliony korun. Místo toho, aby se rada zavázala tuto sumu snížit, stáhla z programu dnešního zastupitelstva bod č. 33, který měl redukovat kumulaci funkcí zastupitelů (snížení ze 3 funkcí na max. 2 placené) a ušetřit tak prostředky. Zvýšení nákladů bylo zahrnuto do rozpočtu r. 2020 - znamená to, že se s kumulací funkcí a nákladnými platy náměstků dále počítá.

Nestravitelný je i plánovaný prodej majetku. “Obecně formulovaná příjmová položka 72 milionů z prodeje nemovitostí bez konkrétního seznamu budov a bytů nebudí přílišnou důvěru. Po minulých divokých letech často netransparentního hurá rozprodeje majetku města také kamarádům a kamarádíčkům vládní elity, je jakýkoliv další prodej hubeného městského nemovitého majetku extrémně citlivou záležitostí. A vylepšovat si špatný rozpočet prodejem městských domů, bytů a pozemků není dobře”  říká zastupitel Josef Suchánek (STAN).

Vládnoucí koalice se v programovém prohlášení zavázala snížit do konce volebního období dluh města. V rámci návrhu rozpočtu na rok 2019 plánovala snížení dluhu do konce volebního období o 527 milionů. Po dnešním dni už bude programové prohlášení plnit jen “aby se neřeklo” - nyní plánuje snížení dluhu pouze o 70 milionů, zároveň ale od roku 2023, tedy po volbách, vzroste roční splátka úvěrů. Nyní platí město 125 mil. ročně, od r. 2023 to bude o 45 mil. více: 170 milionů korun.

Protože Piráti a Starostové nesouhlasí s dalším zadlužováním města, nemohli pro rozpočet zvednout ruku. “Rozpočet je nehorázný. Každá vládnoucí strana prosazuje svoje priority, ale všechny zapomněly na jedno: chovat se jako řádný hospodář,” dodává Tichák.