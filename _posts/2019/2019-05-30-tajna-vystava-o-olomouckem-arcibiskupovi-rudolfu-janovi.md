---
layout: post
category: CLANKY
title: Tajná výstava o olomouckém arcibiskupovi Rudolfu Janovi?
date: 2019-05-30
tags: 
- olomouc
author: Mediální odbor
image: assets/img/articles/2019/2019-05-30-tajna-vystava-o-olomouckem-arcibiskupovi-rudolfu-janovi.jpg  #751x422 pixelu
---
Olomouc, 30. 5. 2019 - Zaznamenali jste někde, že 31. května 2019 má být slavnostně otevřená výstava o olomouckém arcibiskupovi Rudolfu Janovi? Kromě specializované stránky rudolfjan.cz, kde je akce bez bližších informací zmíněna, všechny oficiální servery o akci mlčí. Nu což, některé výstavy mohou mít i skromnější podobu a malou publicitu. Nemělo by se to ale dít u akce, na kterou město dalo soukromému producentovi dotaci 130 tisíc korun.

Petarda Production, a.s. žádala ve standardních termínech o téměř půlmilionovou dotaci na akce související s oslavami roku arcibiskupa Rudolfa Jana. Kulturní komise na základě mizerné žádosti a bídné veřejné prezentace projekt nedoporučila vůbec financovat. Rada města však přesto s firmou dojednala instalaci výstavy v Oranžerii a zastupitelstvu předložila obnovený návrh na dotaci ve výši 130 tisíc korun. Náš klub rozporoval nesystémovost takového kroku, nedodržení postupu dohodnutého s poradním orgánem rady – kulturní komisí – a požadoval zveřejnění projektu, na základě kterého rada přistoupila ke spolupráci s nedoporučenou firmou.

Nyní jsme v situaci, kdy dva dny před zahájením není výstava vůbec veřejně propagovaná a samotný kulturní odbor magistrátu netuší, zda se vůbec dveře oranžerie v pátek otevřou. Příběh netransparentního zacházení s veřejnými prostředky na kulturu a reprezentaci města budeme nadále sledovat.
