---
layout: post
category: CLANKY
title: Úterní hlášení od kormidel - Martin Šmída
date: 2019-07-30
tags: 
- olomoucký-kraj
author: Antonín Štěpán
image: assets/img/articles/2019/2019-07-30-uterni-hlaseni-od-kormidel-martin-smida.jpg  #751x422 pixelu
---
Úterní hlášení od kormidel. Tak se jmenuje seriál rozhovorů s našimi členy a zastupiteli v Olomouckém kraji. Každé úterý přinášíme zajímavé rozhovory s lidmi, kteří jsou součástí Pirátské strany.

*Dnes jsme vyzpovídali Martina Šmídu z Majetína.*

**Řekni nám něco o sobě.**

Jmenuji se Martin Šmída, pracuji jako vedoucí kompostárny a jsem zastupitelem za Piráty v obci Majetín (od 2014), kde rovněž žiju se svou ženou a dvěma dětmi. V Pirátské straně funguju od roku 2012 a přes předsedání krajskému sdružení, místopředsedování celé straně (2016), práci ve volebním výboru (2017) a Upgrade týmu (2018) nyní operuji v republikovém výboru. Politiku však stále beru primárně jako koníčka, stejně jako hraní a režírování v amatérském divadle, hraní s kapelou nebo jako DJ, či různé sporty na rekreační úrovni. Prostě žiju, jak nejlíp dovedu a snažím se nemyslet jen na sebe, ale taky něčím přispět prostoru a životu kolem sebe.

![Martin Šmída](/assets/img/miscellaneous/uterni-hlaseni-od-kormidel-martin-smida-1.jpg) 

**Jak vnímáš život v naší republice?**

Život v ČR vnímám jako relativně svobodný. Uznávám, že každý je jiný a má jiný přístup k životu, jiné hodnoty, jiné zájmy a v tomhle jsme asi stále ještě ta liberální demokracie, která nám umožňuje žít podle svého. Tuhle svobodu pro jednotlivce bych rád hájil i do budoucna. 

Vadí mi především klientelismus, korupce, politické trafiky, kumulování funkcí a především kumulování politické, finanční a mediální moci do rukou jednoho nenasytného oligarchy. Když se dívám na naši republiku s odstupem vidím především nevyužitý potenciál. Mohli bychom být vyspělá země na úrovni Finska, Švýcarska či Dánska, ale brzdíme se sami, a to nejen tím, jaké si volíme zástupce do čela státu. Do budoucnosti se však dívám s optimismem. Ostatně, chci tuto budoucnost také spoluvytvářet.

**Jak se ti žije ve tvém městě?**

Majetín má lehce přes 1000 obyvatel, takže si udržuje takovou moravskou venkovskou pospolitost. Lidé se zdraví, dávají se do řeči, znají se a pomáhají si. A to i mladí lidé, které tu především reprezentuje sdružení Pirátská Tvrz. Zapojujeme se do veřejného života, nejen skrze komunální politiku, ale také jako sdružení, které pořádá různé aktivity počínaje hudebním festivalem či sportovními turnaji a konče třeba brigádnickou opravou lavičky,  nátěru mostu či dobrovolnickému úklidu černých skládek. Zkrátka, žijeme tu společně, tak si to tu děláme hezký.

![Martin Šmída](/assets/img/miscellaneous/uterni-hlaseni-od-kormidel-martin-smida-2.jpg) 

**Jak se změnil Tvůj život poté, co jsi se stal zastupitelem?**

Vlastně nijak zvlášť. Zajímal jsem se o veřejné dění i předtím. Otec i matka byli v různých dobách místostarosty obce, takže se komunální politika v rodině přirozeně probírala. Osobně jsem se snažil i po zvolení do zastupitelské funkci nijak zvlášť neproměnit. Pořád chodím se stejnými kamarády na pivo nebo na nohejbal. Jen se mi víc stává, že za mnou lidé chodí se svými problémy či náměty, což jsem ale rád, protože věřím, že by zastupitel s těmi které zastupuje, měl být v co nejužším kontaktu. V komunální politice to jde snadno, v těch vyšších patrech je to asi těžší, ale princip by měl zůstat stejný.

**Na čem zrovna pracuješ v zastupitelstvu? Co se zatím podařilo dotáhnout do konce?**

Už  minulém volebním období Piráti prosadili zřízení obecního transparentního účtu a zveřejňování jmenovitého hlasování do zápisu. Přispěli jsme k novému lepšímu a přehlednějšímu webu nebo k výstavbě nové budovy zázemí pro turisty na místním koupališti. V současnosti bojujeme za větší přístupnost veřejných prostranství a  především proti nové výstavbě nadbytečných plotů na těchto prostranstvích. Také se snažíme dále tlačit na větší transparenci úřadu, zveřejňování zápisů ze zasedání apod.

Snažíme se však přijít s vlastními nápady nebo pokládat důležité otázky při projednávání různých problematik. Pravdou však je, že nakonec postupuje zastupitelstvo v drtivé většině případů jednohlasně a konsenzuálně. 

Přestože jsou Piráti v opozici, s ostatními zastupiteli máme koretkní až přátelské vztahy.

**Co bys na závěr vzkázal všem našim voličům a občanům?**

Nerozdělujme společnost na my (občané) a oni (politici). Sám jsem důkazem, že i obyčejný kluk z malé moravské vesničky se může zapojit do veřejného života a ovlivňovat věci, nejen ve své obci, ale i v kraji či republice. Dneska jsou Piráti druhá nejsilnější politická síla a nabízí skutečnou možnost participace na této síle. Rád bych vyzval všechny aktivní svobodomyslné lidi, aby část svého času a energie věnovali i zájmu o stav naší republiky nyní i v budoucnosti. Piráti jsou skutečně demokratická otevřená moderní a online fungující platforma pro všechny, kdo chtějí život ve své obci/kraji/zemi/Zemi posouvat kupředu tím správným směrem. Zkrátka - držíme kurz, tak se naloďte.