---
layout: post
category: CLANKY
title: Úterní hlášení od kormidel - Lucie Schwarzová
date: 2019-07-16
tags: 
- olomoucký-kraj
author: Antonín Štěpán
image: assets/img/articles/2019/2019-07-16-uterni-hlaseni-od-kormidel-lucie-schwarzova.jpg  #751x422 pixelu
---
Úterní hlášení od kormidel. Tak se jmenuje nový seriál rozhovorů s našimi členy a zastupiteli v Olomouckém kraji. Každé úterý vám budeme přinášet zajímavé rozhovory s lidmi, kteří jsou součástí Pirátské strany.

*Dnes jsme vyzpovídali Lucii Schwarzovou z Lipníku na Bečvou.*

**Lucie, řekni nám něco o sobě.**

Je mi třicet let, vystudovala jsem hotelovku, čemuž jsem se ovšem nikdy nevěnovala. Povoláním jsem celní deklarant, na několik let jsem si vyzkoušela počítačovou grafiku, která zůstala mým koníčkem. Momentálně jsem na mateřské dovolené. Mou největší zálibou jsou elektronické šipky, dále pak rocková hudba, lední hokej a četba.

![Lucie Schwarzová](/assets/img/miscellaneous/uterni-hlaseni-od-kormidel-lucie-schwarzova-1.jpg) 

**Jak vnímáš život v naší republice?**

Odhlédnu-li od současné politické situace, je to dobré. Zatím jsem toho po světě moc nenacestovala, ale zprávy sleduji denně a myslím, že máme opravdu štěstí, že nemusíme několikrát do roka čelit tornádům, hladomoru, nebo třeba cenzuře a nesvobodě.

**Jak se ti žije ve tvém městě?**

V Lipníku bydlím třetím rokem, předchozích sedmadvacet let jsem žila v Ostravě. Jsem tedy holka z velkoměsta a ze začátku jsem se tu vyloženě nudila. To jistě pramenilo i z toho, že jsem prakticky celé tři roky, co zde bydlím, na mateřské dovolené a těch aktivit, co by se daly s těmi nejmenšími dětmi dělat, není mnoho.

Líbí se mi tady ten klid a blízkost přírody bez civilizace. Na malé město je zde celkem bohaté kulturní vyžití, co chvíli jsou zde nějaké hody, koncerty, slavnosti.

Co se týče komunální politiky, lidé zde žijící  jsou s ní očividně spokojeni. Já jako Pirátka vidím mezery, vládnou zde „staré struktury“, které nejsou otevřeny modernímu vedení města. Jednou bych se ráda vrátila do rodné Ostravy. Do té doby se ale budu snažit, i přesto, že nejsme v zastupitelstvu, nasměrovat zdejší komunální politiku trochu pirátským směrem.

![Lucie Schwarzová](/assets/img/miscellaneous/uterni-hlaseni-od-kormidel-lucie-schwarzova-2.jpg) 

**Jak se změnil tvůj život od vstupu do Pirátské strany?**

Členkou Pirátů jsem čtyři roky, ačkoli sympatizovat a spolupracovat s nimi jsem začala již v roce 2012 od pochodů proti smlouvě ACTA. Život se mi ale nijak zásadně nezměnil. Začala jsem se mnohem více zajímat o politiku, a to na všech úrovních, od komunální až po evropskou, potažmo světovou. To vnímám jako změnu pozitivní.

![Lucie Schwarzová](/assets/img/miscellaneous/uterni-hlaseni-od-kormidel-lucie-schwarzova-3.jpg) 

**Na čem zrovna pracuješ? Co se zatím podařilo dotáhnout do konce?**

Momentálně se snažím přimět lipenské zastupitelstvo k zastavení bezhlavého, nesystematického sečení zelených ploch, od čehož již spousta měst upouští. Bude to ale běh na dlouhou trať z důvodů, které jsem již zmínila. Třeba pokus o streamování jednání zastupitelstva byl zcela neúspěšný.

Naše sdružení bude poslední sobotu v červenci pořádat dětský den na hranické Loděnici. Program bude bohatý, určitě se stavte. 

**Co bys na závěr vzkázala našim voličům a občanům?**

Informujte se. Informovaná společnost je vzdělaná společnost. V informované společnosti mizí předsudky, stírají se společenské, sociální vrstvy.

Nebojte se vyjádřit svůj názor. Vždycky vám bude někdo oponovat. Ale bez oponentů není diskuze a bez diskuze není společnost.