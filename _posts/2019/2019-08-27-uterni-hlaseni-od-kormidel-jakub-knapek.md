---
layout: post
category: CLANKY
title: Úterní hlášení od kormidel - Jakub Knápek
date: 2019-08-27
tags: 
- olomoucký-kraj
author: Antonín Štěpán
image: assets/img/articles/2019/2019-08-27-uterni-hlaseni-od-kormidel-jakub-knapek.jpg  #751x422 pixelu
---
Úterní hlášení od kormidel. Tak se jmenuje seriál rozhovorů s našimi členy a zastupiteli v Olomouckém kraji. Každé úterý přinášíme zajímavé rozhovory s lidmi, kteří jsou součástí Pirátské strany.

*Dnes jsme vyzpovídali Jakuba Knápka z Olomouce.*

**Řekni nám něco o sobě.**

Ahoj, je mi 45 let, jsem šťastně ženatý a mám dva šikovné syny. Skoro celý svůj život bydlím v Olomouci, kde jsem vystudoval elektrotechnickou průmyslovku a potom angličtinu a španělštinu na filozofické fakultě. Tyhle jazyky ostatně učím na gymnáziu Hejčín, kde se mi podařilo pro talentované studenty prosadit výběrový seminář CPE. Jsem aktivní muzikant, vidět a slyšet mě můžete v Moravském divadle Olomouc (Sluha dvou pánů, Boží mlýny), v hanáckém sboru Rovina a v jazzovém bigbandu New Street Band. Mám rád vaření, dobré pivo z řemeslných pivovarů, kávu z aeropresu, lyžování, chození po horách, dobré filmy… Je toho hodně:-)

**Jak vnímáš život v naší republice?**

Žijeme v krásné zemi uprostřed Evropy, můžeme cestovat, kam chceme, vzhledem k nízké nezaměstnanosti si téměř každý může najít práci, jaká se mu líbí, v rámci programu Erasmus mohou študáci vyrazit do ciziny. Za posledních pár let se rapidně zvýšila úroveň gastronomie, máme přes 400 řemeslných pivovarů, z nichž ty špičkové produkují piva světové kvality, moravští vinaři jsou na tom podobně. Dokonce i  v politice vidím změnu k lepšímu - díky Pirátům si lidé začínají uvědomovat, že politika se dá dělat čestně a slušně. Samozřejmě bych tu mohl vypsat hóóódně dlouhý seznam negativních jevů, ale snažím se na svět dívat z té lepší stránky. 

![Jakub Knápek](/assets/img/miscellaneous/uterni-hlaseni-od-kormidel-jakub-knapek-1.jpg)

**Jak se ti žije ve tvém městě?**

Olomouc je zajímavý případ - na jednu stranu krásné, historické město, na stranu druhou hanácká mentalita. Tohle se neblaze projevuje v komunální politice - vládnoucí koalice nedohlédne dál, než dosáhne odér z tvarůžkového festivalu. Naprosto tu chybí vize, místo toho, aby se budovalo chytré město pro lidi, tady máme primátora, který vede populistické řeči a dělá laciná gesta. Občané jsou potom lhostejní, protože mají pocit, že nic nemůžou ovlivnit. Když se zeptáte třeba na Šantovka Tower - to je ten nový mrakodrap, který má stát hned vedle centra - častou odpovědí je rezignované “mě je to jedno, ať si to klidně postaví”. Tato rezignovanost však, bohužel, není jen olomoucký problém.

**Jak se změnil Tvůj život poté, co jsi se zastupitelem města?**

Samotné zvolení mě dost překvapilo, kandidoval jsem z 9. místa, ale preferenční hlasy mě vynesly na konečnou pátou pozici. A později mě příjemně překvapila podpora lidí, opravdu vás potěší, když slyšíte věty typu: my jsme tě volili, normálně piráty nevolím, ale byls tam ty, tak jsme ti to dali… Je to pro mě velká zodpovědnost, tyhle lidi nezklamat. Ale jinak se můj život nijak zvlášť nezměnil, akorát ubylo volného času. Coby neuvolněný zastupitel chodím do práce, k tomu ještě rodina, koníčky - a do toho mála, co zbylo, je třeba zakomponovat pravidelné schůze, jednání klubu, zasedání zastupitelstva, KMČ. Takže se opravdu nenudím :-)

![Jakub Knápek](/assets/img/miscellaneous/uterni-hlaseni-od-kormidel-jakub-knapek-2.jpg)

**Na čem zrovna pracuješ v zastupitelstvu? Co se zatím podařilo dotáhnout do konce?**

Dlouhodobě pracujeme na tom, abychom byli konstruktivní a hlasitou opozicí. Spolupracujeme s hnutím ProOlomouc a dohromady máme 12 hlasů - to už je slušný počet, vezmeme-li v potaz, že v minulém volebním období měla skutečná opozice jen 2 hlasy (jednalo se o ProOlomouc).  Jsme tedy slyšet a získáváme si respekt - z reakcí koalice je vidět, že na takovéto aktivní opoziční působení nebyli zvyklí:-) Z aktuálních projektů bych jmenoval happening na ulici 8. května, kdy jsme provedli vizualizaci plánované rekonstrukce této vstupní brány do centra města. Křídovou barvou se vyznačilo budoucí zúžení chodníků a parkovací místa, do kterých jsme najeli s auty. Z akce je bohatá foto a video dokumentace. Odezva ze strany města byla rychlá - rozhněvaný primátor celu akci nazval vandalismem a pozval si pražského čističe, aby wapkou smyl křídu, která by zmizela sama po prvním dešti. Prostě furt se něco děje. :-)

![Jakub Knápek](/assets/img/miscellaneous/uterni-hlaseni-od-kormidel-jakub-knapek-3.jpg)

**Co bys na závěr vzkázal všem našim voličům a občanům?**

Nebuďte lhostejní a zajímejte se o dění ve vašem městě. Každý měsíc zasedají KMČ - komise městských částí, kde se projednávají “sousedské” záležitosti týkající se dané oblasti. Tohle je veřejné, kdokoli může přijít a říct, co jej trápí. Dále se cca jednou za dva měsíce koná zasedání olomouckého zastupitelstva, od 13:00 do 14:00 je okénko pro veřejnost, kde může kdokoli vystoupit a přednést svůj příspěvek. Nebo přijďte na setkání s občany, které náš klub Piráti a Starostové pravidelně pořádá v různých částech města. Nebo nám napište mail. Jsou to malé kroky, které nic nestojí - chce to jen zvednout zadek. Ale to jsme bohužel zpátky u té hanácké mentality - lidi raději nadávají u piva, než aby něco dělali. Tohle je třeba změnit.  

