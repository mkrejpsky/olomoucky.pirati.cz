---
layout: post
category: CLANKY
title: Alibismus a strach z návrhů opozice, i tak by se dalo popsat 7. zastupitelstvo města Přerova
date: 2019-09-05
tags: 
- přerov
author: Mediální odbor
image: assets/img/articles/2019/2019-09-05-alibismus-a-strach-z-navrhu-opozice-i-tak-by-se-dalo-popsat-7-zastupitelstvo-mesta-prerova.jpg  #751x422 pixelu
---
Na prázdninovém zasedání Zastupitelstva města Přerova zastupitelé projednávali spoustu důležitých materiálů, některé z nich jsme sami předkládali v souladu s našim předvolebním Plánem pro Přerov. Krátký souhrn zastupitelstva si nyní můžete přečíst.

**Omezení užívání glyfosátu**

Zastupitelé se již podruhé zastupitelé zaobírali zákazem užívání glyfosátu městem Přerovem, tentokrát podpořeným peticí s více než šesti sty podpisy. Tento návrh dorazil podpořit také poslanec Vojtěch Pikal (Piráti). Zastupitelstvo však návrh na omezení této látky odmítlo.

„Mrzí nás, že zastupitelé nevzali v potaz odvahu více než šesti set občanů podepsat petici proti glyfosátům. Budeme se snažit apelovat na vedení města i nadále, aby svůj názor přehodnotilo,” řekl po hlasování opoziční lídr Jan Horký.

Poslanec Vojtěch Pikal, který na projednávání dorazil také, zdůraznil, že každou chemikálií ničíme stále více naše životní prostředí a měli bychom dbát předběžné opatrnosti. Návrh omezit užívání glyfosátu však o jeden jediný hlas neprošel.

**Připojení se k memorandu proti kanálu Dunaj-Odra-Labe**

Na náš návrh zastupitelstvo jednalo o připojení se k memorandu starostů obcí proti kanálu Dunaj-Odra-Labe. Koaliční strany KDU-ČSL a ODS překvapivě tento návrh nepodpořily.

Projekt vodního koridoru Dunaj-Odra-Labe se po čase opět dostává na povrch. Kanál, který by naprosto zdevastoval naši krajinu, proto chtějí svým jasný postojem zastavit starostové obcí, jichž se bezprostředně týká. Senátorka Seitlová (KDU-ČSL) dokonce uspořádala senátní slyšení, které celou studii ohledně kanálu rozcupovalo. I proto bylo překvapením, že zastupitelé z řad lidovců kanál v Přerově podpořili.

„Nebylo cílem rozebírat všechny aspekty nesmyslného projektu, od problémů finančních, přes ekologickou devastaci krajiny a nedostatek vody, až po závislost na zahraničních úsecích, které nemají být zbudovány. Šlo nám o jasnou deklaraci postoje Přerova k vodnímu kanálu Dunaj-Odra-Labe,“ komentoval po hlasování opoziční lídr Jan Horký.

„Co mě osobně překvapilo je schizofrenní jednání lidovců; jejich levá ruka totiž neví, co dělá ruka pravá. Zdá se, že setrvání v přerovské koalici je pro lidovce důležitější než budoucnost jejich města,” dodal místopředseda přerovských Pirátů Martin Švadlenka.

**Koupací biotop na Velké laguně**

Jednou z našich hlavních programových priorit byl také projekt přírodního biotopového koupaliště na laguně. Nyní jsme předložili návrh na pořízení studie proveditelnosti, která by prozkoumala možnost realizace tohoto zařízení. K překvapení všech se 22 zastupitelů alibisticky zdrželo a lepší zítřky přerovské laguny jsou ve hvězdách.

„Během projednávání padla spousta dotazů, jestli by zřízení biotopu bylo možné a jak nákladné, všechny tyto dotazy měla však zodpovědět studie proveditelnosti,“ říká zastupitelka Helena Netopilová, která návrh předložila. „Díky vybudování koupacího biotopu na laguně by se Přerov připojil k desítkám dalších měst, které svůj biotop už mají a lidé za nimi velmi rádi a často cestují. Pokud by se město rozhodlo investovat také do revitalizace okolní rekreační zóny, mohlo by se stát jedničkou v širokém okolí. Právě i tento krok by pomohl oživit Přerov a vdechnout život do dříve oblíbených míst,“ dodala Netopilová.

Širokou veřejností schvalovaný nápad oživit lagunu nakonec ztroskotal na alibismu zastupitelů. „Nejenom koaliční zastupitelé se zřejmě báli, že by se mohlo podařit opozici něco prospěšného pro město a jeho obyvatele, a to nemohou připustit. Proto se zdrželi hlasování,“ komentoval po hlasování předseda zastupitelského klubu Společně pro Přerov a Pirátů Jan Horký.

**Modernizace systému sběru odpadu**

Město Přerov se rozhodlo pro kompletní modernizaci systému sběru odpadu. Základem celého projektu je pořízení nových nádob různých velikostí na pět složek separovaného odpadu a dvou svozových vozidel s robotickou rukou. Investiční akce za 10 a půl milionu korun musí být dokončená v roce 2023. Projekt modernizace sběru podporujeme, avšak vedení radnice nebralo v potaz náš požadavek na zvážení možnosti využití podzemních kontejnerů. „Našim cílem je veřejný prostor zvelebovat, nikoliv do něj umisťovat stále větší a vyšší kontejnery. Nabízí se proto možnost využít podzemní kontejnery, které jsme ostatně navrhovali již v minulém volebním období, avšak i nyní jsme byli bohužel přehlasováni,“ komentoval Horký

**Vánoční trhy v Přerově**

Brněnská firma, která v Přerově v předchozích letech provozovala vánoční trhy, letos v létě vypověděla městu smlouvu. Přerov tak musí Vánoce zachránit a uspořádat trhy sám tak, jak tomu bylo dříve.

Rozhodně chceme, aby se Vánoce v Přerově slavily a náměstí poskytlo občanům ideální místo pro potkávání a nabídlo jim zajímavý program. Proto jsme zkusili prosadit takový návrh, který by občanům umožnil co možná nejvíce kulturního vyžití. „Místo LED obrazovky v ceně přes 300 tisíc korun jsme chtěli tuto částku přesunout do rozpočtové položky řešící kulturní program tak, aby bylo možné nabídnout i kvalitní interprety. Zároveň by LED obrazovka zvláště večer neoslňovala diváky,“ řekl k návrhu Horký. Jak hlasování dopadlo si však nemusíme ani říkat - náš návrh byl zamítnut.

I přes alibismus vládnoucí koalice se budeme snažit prosazovat náš předvolební program, který je pro nás závazek s voliči. Vyzýváme proto všechny zastupitele, tvořme Přerov společně! Podporujme dobré návrhy pro naše město a jeho občany nehledě na stranickou knížku. K tomu ostatně vyzývá i náměstek Zácha, avšak jeho konkrétní hlasování ukazuje opak.