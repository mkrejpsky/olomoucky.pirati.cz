---
layout: post
category: CLANKY
title: Úterní hlášení od kormidel - Petr Lysek
date: 2019-08-06
tags: 
- olomoucký-kraj
author: Antonín Štěpán
image: assets/img/articles/2019/2019-08-06-uterni-hlaseni-od-kormidel-petr-lysek.jpg  #751x422 pixelu
---
Úterní hlášení od kormidel. Tak se jmenuje seriál rozhovorů s našimi členy a zastupiteli v Olomouckém kraji. Každé úterý přinášíme zajímavé rozhovory s lidmi, kteří jsou součástí Pirátské strany.

*Dnes jsme vyzpovídali Petra Lyska z Prostějova.*

**Řekni nám něco o sobě.**

Jsem 53 letý rodák z Beskyd, co žije již 30 let v Prostějově. Vystudoval jsem VŠB v Ostravě a živím se jako projektant v soukromé firmě, ve které jsem současně společníkem. Mám dvě, již dospělé děti a letos jsme s manželkou měli 31 leté výročí od svatby.

Narodil jsem se do volejbalové rodiny a volejbalu jsem zůstal věrný dodnes, i když s hraním už to není nejslavnější. Ale aspoň se věnuji pořádáním volejbalových turnajů. A rád si vyrazím na kole a v zimě na sjezdovky. 

Další mou vášní je hudba a literatura, bez toho by byl život tak nějak plochý. 

K Pirátům jsem se dal v roce 2013. Došlo mi, že nestačí politiku sledovat a rozčilovat se nad věcmi, které mi vadí. Že je nutné se aspoň pokusit něco z těch negativních věcí změnit.

![Petr Lysek](/assets/img/miscellaneous/uterni-hlaseni-od-kormidel-petr-lysek-1.jpg)

**Jak vnímáš život v naší republice?**

Česká republika je krásná země se spoustou chytrých a pohodových lidí. Můžeme cestovat, můžeme si užívat svobody, o jaké se mi před rokem 89 nesnilo.

Bohužel v poslední době vnímám, asi jako mnoho dalších, nárůst verbální agresivity a vytváření umělých bariér mezi lidmi i v rámci rodiny. Myslím si, že je to nedostatkem sebevědomí, maskovaným onou expresivitou v projevech. A nemalý podíl na tom má naše vrcholná politická reprezentace, jeden jede trvale v režimu „všichni mi ubližují“, druhý si udělal byznys z lidského strachu a předsudků a no ten třetí jede na své vlně zahořklé mstivosti a potřeby vyřídit si účty s každým, kdo neklečí uctivě na kolenou. Na druhé straně program zjednodušeně nazvaný „anti“ také nikam nevede, jen pomáhá hloubit zákopy.  Je to smutné, ale snad se nám povede najít si cestu k sobě zpátky dříve, než ona verbální agresivita začne přecházet v agresivitu fyzickou. 

**Jak se ti žije ve tvém městě?**

Tak zpočátku to nebylo úplně jednoduché, přece jen jsem se narodil a do svých 23 let žil v Beskydech a „placatá“ Haná je poněkud nudnější. Hory mi chybí stále a rád se tam vracím. Nicméně jsem si tu našel okruh výborných přátel, začal hrát volejbal, seznámil se s lidmi s obdobnými zájmy a z tohoto hlediska jsem spokojen. Horší je to už s úrovní lokální politiky a nespokojenost s ní byl i jeden z důvodů, proč jsem se začal angažovat. 

A hodně mi vadí, že z Prostějova mizí mladí a vzdělaní lidé, kteří se tu již po vystudování vysokých škol nevrací. Nevhodná struktura průmyslu, orientovaná více na nekvalifikovanou práci než na hi-tech výrobu s vysokou přidanou hodnotou ani do budoucna moc nadějí na zlepšení nedává. S kulturou to zde není také moc slavné, je taková usedlá a nekonfliktní (čest výjimkám) . Což bude patrně způsobeno tím, že Prostějov nemá vysokou školu, a tudíž zde nejsou ani typičtí příjemci progresivnějších kulturních proudů v dostatečně velkém počtu. Ale tady jsem přece jen trochu optimističtější a myslím, že se pomalu blýská na lepší časy například díky nové ředitelce městského kina, která přinesla docela zajímavé oživení a nápady.

![Petr Lysek](/assets/img/miscellaneous/uterni-hlaseni-od-kormidel-petr-lysek-2.jpg)

**Jak se změnil Tvůj život poté, co jsi se zastupitelem města?**

No nijak dramaticky se nezměnil, jen mám ještě o něco méně času, než předtím. Přátelé se mě zatím nezříkají (anebo mi to neřekli) a většina známých stále odpovídá na pozdrav. A na pivu si ode mě také ještě neodsedají.😊 

Jinak samozřejmě má člověk poněkud detailnější vhled do problémů města a mne osobně překvapilo, že ten stav je ještě horší, než jsem očekával. Uvidíme, jak se to změní se současným vedením města, první vlaštovkou by mohlo být premiérové vyhlášení veřejné architektonické soutěže na řešení centra města s kulturním domem, parkovištěm a tržnicí. Ale vzhledem k tomu, že ve vedení jsou v zásadě titíž lidé již po několikáté volební období, moc iluzí si celkově nedělám. Aspoň nemohu být zklamán, pouze příjemně překvapen.

**Na čem zrovna pracuješ v zastupitelstvu? Co se zatím podařilo dotáhnout do konce?**

Jsem v zastupitelstvu druhým volebním obdobím, bohužel opět v opozici. S naší volební koalicí Na rovinu! Jsme skončili těsně druzí za vítězným ANO. V předchozím období jsem nebyl jmenován do žádné z komisí, stal jsem se zastupitelem jako první náhradník po odstoupení jedné z našich kolegyň, a obecně byla atmosféra mezi opozicí a koalicí v zastupitelstvu značně napjatá. Tehdejší koalice se řídila heslem – opozici nesmí projít vůbec nic. Takže naše návrhy padaly ze stolu, ať už se týkaly zveřejňování smluv, zřízení oficiálních profilů města na sociálních sítích anebo návrhy na omezení hazardu v centru města a kolem škol, na kterém jsem se podílel.

Bohužel, přístup koalice k našim návrhům zůstává obdobným, takže pod stolem skončily zatím všechny naše návrhy, které jsme na zastupitelstvu přednesli. Na druhou stranu musím poctivě přiznat, že naše připomínky k návrhu rozpočtu anebo k parametrům vyhlašované architektonické soutěže byly z větší části akceptovány. 

V současném volebním období jsem se stal členem sportovní a kulturní komise. Spolupráce se členy těchto komisí je poměrně korektní, nicméně materiály, projednávané na komisích dostáváme buď pozdě, anebo, jako v případě kulturní komise, vůbec. Ale bylo mi přislíbeno, že tento absurdní stav bude napraven a já doufám že k tomu dojde co nejdříve. V rámci sportovní komise bychom měli začít pracovat na nových pravidlech pro systém sportovních dotací, tak snad to bude kooperativní spolupráce a nedopadne to jako v minulosti.

![Petr Lysek](/assets/img/miscellaneous/uterni-hlaseni-od-kormidel-petr-lysek-3.jpg)

**Co bys na závěr vzkázal všem našim voličům a občanům?**

Ať se zajímají, co se kolem nich děje, ať „otravují“ nás politiky s připomínkami anebo náměty. A nejlépe, ať si najdou uskupení, které jim vyhovuje a začnou se sami aktivně podílet na řízení svého města. Není nic horšího než pasivně čekat na mesiáše, který za nás všechno zařídí. Dostupná data už dávno potvrzují skutečnost, že nejlépe se žije v těch zemích a místech, kde se na politice podílí co největší procento obyvatel. Lidé musí mít zájem kontrolovat své politiky a my musíme udělat vše pro to, aby tu možnost i reálně měli. A k tomu směřuje naše otevřená pirátská politika. 