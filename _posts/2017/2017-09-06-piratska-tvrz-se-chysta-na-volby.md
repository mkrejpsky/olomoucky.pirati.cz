---
layout: post
category: CLANKY
title: Pirátská Tvrz se chystá na volby!
date: 2017-09-06
tags: pirátská-tvrz
author: Martin Šmída
image: assets/img/articles/2017/2017-09-06-piratska-tvrz-se-chysta-na-volby.jpg   #751x422 pixelu
---
Členové a příznivci Pirátů ani v létě nezaháleli. Hned na začátku prázdnin při majetínských hodových oslavách přidali svou špetkou do mlýna, když uspořádali veřejný tenisový turnaj ve čtvyřhře. Turnaje se zúčastnilo 16 hráčů a vítězem se stala dvojice otec a syn Grofkovi, když ve finále porazili dvojici Růžička, Ludrovský. Gratulujeme a všem zúčastněným děkujeme! Piráti rovněž vyrobili plavidlo na neckiádu a na vlnách majetínského rybníku Hliník si udělali plovoucí párty, kde nechybělo grillování a pivo - nakonec se pro naše plavidlo vžilo označení „Grilláti z Karibiku“. Akce to byla podařená a děkujeme všem, co se zapojili.

Další akcí, jež vymyslela, zorganizovala a provedla Pirátská Tvrz byla brigáda na mostě přes říčku Olešnici. Zábradlí na stezce z Majetína do Brodku již bylo několik let značně zanedbané a zrezlé. Ač jsme ve vybraných termínech vždy trochu bojovali s nepřízní počasí, za dvě dopoledne se nám společnými silami podařilo zábradlí natřít. Teď vypadá jako nové, a my doufáme, že tak vydrží co nejdéle. Po dobrovolnické opravě lavičky a úklidu černých skládek tak mají Piráti další kladný zářez ve veřejném prostoru, kde žijeme. Díky všem, co pomohli. 14. července proběhl prázdninový turnaj v karetní dovednostní hře - Poker Texas Hold´em. Turnaj se odehrál v salonku v hospůdce Domeček a zúčastnilo se na 14 hráčů. Ve finále byl Václav Šlajs poražen Jakubem Růžičkou, a ten si tak odnesl diplom za první místo. Pokerový turnaj má dobrou odezvu, a tak můžeme očekávat další v podzimním termínu, a to 6. 10. od 18:00.

Bezpochyby největší akcí, do které se naše místní sdružení letos pustilo, byl jubilejní desátý ročník festivalu Kytary in Majetín, letos dvoudenní a spojený s tradiční akcí pro děti - indiánským během. Konal se 1. a 2. září a start byl naplánován na páteční osmou hodinu večerní, nicméně nám jej trochu zkazil vytrvalý a silný déšť. Lidé tedy začali přicházet o něco později, ale to nakonec vůbec nevadilo. Vše proběhlo podle plánu a jako první se představila zlínská kapela Animal Orchestras, jejich mix stylů od nu-metalu až po rap, chvílemi říznutý beatboxem či jinou muzikantskou improvizací byl vysoce kvalitním úvodem pro celou akci. Následovalo vystoupení olomoucké beatboxerky MC MOU, kterou můžete znát z českých talentových soutěží. Její schopnosti vyluzovat ústy neuvěřitelné zvuky, rytmy a jejich kombinace ohromila všechny zúčastněné. A mohl by to být zlatý hřeb večera, kdybychom v Majetíně ten večer nepřivítali jinou hvězdu první kategorie ve svém žánru. Absolutní špička českého reagge a dancehallu, držitel ceny akademie populární hudby Anděl - zpěvák MessenJah. Zazněly hity jako Neni mi jedno, Podej mi ruku, Ganja je lék a mnoho dalších. Následovala after party v podání českobudějovického ragga/jungle DJe Ladia Rasty. Páteční věčer proběhl výborně a je otázkou, zda ještě někdy zvládneme do Majetína přivést tak kvalitní line-up. Nicméně akce pokračovala hned v sobotu ráno, kdy proběhl krátký workshop impro-týmu brodeckých ochotníků. 

Od 14:30 pak startoval indiánský běh a v prvé řadě je třeba poděkovat všem, co pomohli s přípravami, průběhem či úklidem. Zapojilo se rekordní množství spolků z Majetína a okolí. Děti měly možnost zkusit si vrhání sekerami, střelbu z luku, jízdu na koni, bubnování a spoustu dalších atrakcí a úkolů na celkem deseti stanovištích. Když se jim podařilo posbírat všechna razítka do mapy „čerokýzské stezky“, proběhl příjímací rituál do kmene Čerokýzů a odměnou jim byly špekáčky na oheň a dětská diskotéka. Krom toho bylo v areálu mnoho doprovodného programu - malování na obličej, výroba indiánských čelenek, již zmínené vrhání seker, bubínky v indiánském teepee, omalovánky apod.

Prostor mezi indiánským během a večerním programem pak zaplnila hra na kytary a zpěv okolo táboráku. Paradoxní je, že právě za tuto „produkci“ chtěla OSA vybírat výpalné. Nakonec jsme to uhádali, že to bylo hraní spontánní a neplánované, ale považte, jak je to absurdní, že by se za plánované hraní u táboráku platit mělo. Obzvlášť, když byl vstup po celou dobu zdarma. Ve 21:00 pak začla hrát hudba opět z pódia. Tam už pařáty OSA nesahají, neboť všechny kapely hrály své autorské písně a zastupování u OSA nejsou. První se představila brněnská kapela Šlanastyka, kde basuje majetínský rodák J. Divila. Kluci v odvážných indiánských kostýmech rozjeli svou show na plné pecky. Následovala Human Puppet - hardcorová parta z Dubu nad Moravou, která předvedla jeden z nejtvrdších a nejhlasitějších koncertů, který pódium majetínského ozdravného centra kdy zažilo. Sobotní noc tradičně zakončili domácí pankáči Session. Několik odvážlivců pak přespalo v indiánském teepee a ráno tak mohli pomoct s úklidem. Ještě jednou bychom rádi poděkovali všem, co jakkoli přispěli k hladkému průběhu celé akce.

Ještě je nutno zmínit, že součástí akce byl i pirátský stánek s nafukovacími balonky pro děti a aktuálními pirátskými listy pro rodiče. Na parkovišti vedle koupaliště odpoledne zaparkoval vězeňský autobus, který je rovněž součást pirátské kampaně do sněmovních voleb. Proběhla tak i prohlídka tohoto veterána a technické kuriozity. Mnohé lidi však více zajímaly karikatury politiků a jejich kauz, které jsou na autobuse vyobrazeny a jež si získaly velkou mediální pozornost. Však také podle posledních průzkumů a kurzů sázkových kanceláří Piráti do sněmovny míří. Průzkum Médea research pro časopis Týden zveřejněný 4. 9. dokonce umisťuje Piráty s 8,8% na čtvtrté místo před ODS, lidovce i TOP09. To jsou pozitivní zprávy, a tak doufáme, že i Olomoucký kraj bude mít svého Pirátského zástupce ve sněmovně. Lídrem kandidátky je Bc. Vojtěch Pikal, specialista v informačních technologiích. Naše místní sdružení bude mít na kandidátce také své zástupce. Dvojkou kandidátky je Ing. et Ing. Martin Šmída, na 17. místě je Radek Vojtek z Brodku u Přerova a 20. místo obsadil předseda našeho sdružení Ing. et Ing. Radim Studený. Všichni podporujeme Vojtu Pikala, neboť jsme přesvědčeni, že by tu práci dělal opravdu skvěle. A jen nás trochu mrzí, že se nemohl dostavit na festival, protože by byl velmi kompetentní odpovídat na všechny politické dotazy, které se během těch dvou dnů vyskytly. Třeba se nám ještě podaří do voleb takovou návštěvu zorganizovat. 
