---
layout: post
category: CLANKY
title: Pirátský festival svobodné hudby v Majetíně
date: 2017-08-21
tags: pirátská-tvrz
author: Martin Šmída
image: assets/img/articles/2017/2017-08-21-piratsky-festival-svobodne-hudby-v-majetine.jpg   #751x422 pixelu
---
Už je tomu 10 let, kdy se parta mladých lidí z Majetína rozhodla rozčeřit stojaté vody venkovského kulturního programu svým kytarovým festivalem. Začínal se třemi kapelami, občas okořeněnými promítáním nezávislých filmů. Za tu dobu si našel mnoho stálých příznivců.

Letos se tento festival dočkal svého desátého výročí a oslaví jej nebývale. Letos bude festival Kytary in Majetín dvoudenní a koná se 1. a 2. září. V areálu majetínského koupaliště zazní první tóny v pátek večer. Hlavní hvězdou večera je jistě zpěvák MessenJah, držitel ceny akademie populární hudby Anděl v kategorii Reggae/ska za kompilaci Sklizeň. Předskakovat mu bude zlínská kapela Animal orchestras a olomoucká beatboxerka MC Mou, která je známa především díky televizním talentovým soutěžím.

Sobotní program pak začíná hned ráno, kdy divadelní ochotníci z Brodku u Př. předvedou svou impro-show, do které se může zapojit i kdokoli z návštěvníků.

Odpoledne pak startuje tradiční program pro rodiny s dětmi známý jako Indiánský běh. Děti si vyzkouší mnohé indiánské dovednosti a odměnou jim bude dětská diskotéka a zpívání a hraní na kytary u táboráku.

Nicméně, jakmile se setmí, začíná opět hudební produkce na hlavním pódiu a zahrají kapely, které se na tomto festivalu v minulosti již objevily, jako např. brněnská Šlanastyka, Human puppet z Dubu nad Moravou nebo místní pankáči Session, z jejichž řad organizátoři této akce pocházejí.

Vstup je zdarma, v průběhu akce se vybírá do kasičky dobrovolný příspěvek na kapely.
