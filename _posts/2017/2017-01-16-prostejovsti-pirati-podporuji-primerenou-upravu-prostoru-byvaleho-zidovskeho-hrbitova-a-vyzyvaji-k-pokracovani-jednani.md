---
layout: post
category: CLANKY
title: Prostějovští Piráti podporují přiměřenou úpravu prostoru bývalého židovského hřbitova a vyzývají k pokračování jednání
date: 2017-01-16
tags: prostějov
author: Petr Lysek
image: assets/img/articles/2017/2017-01-16-prostejovsti-pirati-podporuji-primerenou-upravu-prostoru-byvaleho-zidovskeho-hrbitova-a-vyzyvaji-k-pokracovani-jednani.jpg   #751x422 pixelu
---
V posledních dnech eskalovala díky petici občanů [www.studentskapv.cz](https://www.studentskapv.cz) mediální bouře kolem úpravy prostoru bývalého židovského hřbitova na Studentské ulici. Z obou stran znějí dle našeho názoru poněkud přehnaná tvrzení, která rozhodně nepřispívají k oboustranně akceptovatelnému řešení této jistě ne zcela jednoduché situace.

Prostějovští Piráti nesouhlasí s peticí, která zbytečně vyvolala tuto napjatou situaci a přinejmenším předkládala svým signatářům neúplné informace. Na druhé straně je třeba chápat, že v dnešní době není možné na daném místě obnovit hřbitov v nějakém širším měřítku. Máme za to, že o nic takového židovské nadaci Kolel Damesek Eliezer ani nešlo, nicméně i na jejich straně došlo ke značnému podcenění situace, nedostatečné informovanosti občanů města o svých představách a neférovému obviňování z antisemitismu. Aktivita několika extremistů na sociálních sítích a diskuzních fórech nedělá z Prostějovanů antisemity.

Jsme přesvědčeni, že nalézt adekvátní řešení této nešťastné situace lze, a předpokládáme, že vedení města jedná se zástupci nadace a směřuje k co nejcitlivějšímu řešení. Proto nás tedy překvapila rada města, která údajně doporučila petici vyhovět a pokud bude toto předloženo ke schválení zastupitelstvu, budeme hlasovat proti.

Prostějov nemá mnoho památek a proto si myslíme, že vhodně vyřešené pietní místo, které by zdůraznilo význam této lokality a zároveň respektovalo současnost, by se mohlo stát jedním z míst, kterým by se mohl Prostějov prezentovat v turistických průvodcích. Bohužel nedobrý vztah k historii současné vedení města koneckonců ukázalo celkem nedávno zbouráním historických jezdeckých kasáren. Snad zvítězí zdravý rozum a časem se budeme divit, co za bouři ve sklenici vody tato zbytečná kauza způsobila.

Vyzýváme tímto obě strany, vedení města i židovskou obec, aby pokračovaly v jednání o oboustranně akceptovatelné úpravě prostoru a zdrželi se neadekvátních výroků na adresu druhé strany.

Pro zájemce přikládáme několik odkazů k tématu:

[Projekt rehabilitace starého židovského hřbitova v Prostějově](http://prostejov.zidovskyhrbitov.cz)  
[Židům nic. Spor o hřbitov vyvolal v Prostějově antisemitské nálady](http://1url.cz/ytG0C)  
[Věci, které jsme o sousedech vědět nechtěli](http://1url.cz/ltG0Z)  
[Aktualizované informace k vizualizaci hřbitova](http://1url.cz/ptG0I)
[Masivní antisemitská kampaň?](http://1url.cz/JtGOW)  
[Podpora rehabilitace starého židovského hřbitova v Prostějově - petice](http://1url.cz/jtGXY)
