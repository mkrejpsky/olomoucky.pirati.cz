---
layout: post
category: CLANKY
title: Pirátská Tvrz aneb každý může měnit svět kolem sebe
date: 2017-05-31
tags: pirátská-tvrz
author: Martin Šmída
image: assets/img/articles/2017/2017-05-31-piratska-tvrz-aneb-kazdy-muze-menit-svet-kolem-sebe.jpg   #751x422 pixelu
---
Několik (nejen) mladých lidí se to snaží vytrvale dokazovat v Majetíně a okolních obcích na pomezí olomouckého a přerovského okresu. Začli už před více než než 10 lety, když rozčeřili vody tradičního vesnického kulturního programu svým rockovým festivalem Kytary in Majetín. Na festivalu vystupovaly méně známé kapely z regionu a vstupné bývalo zpravidla dobrovolné. S Piráty se především radili, jak uspořádat festival bez poplatků OSA a dalším kolektirvním správcům. Později k hudebním vystoupením na festivale Kytary in Majetín přibylo i promítání filmů regionálních tvůrců. Letos 1. a 2. září bude již desátý ročník této akce, který se mezitím rozrostl na dvoudenní multižánrový festival s odpoledním programem pro rodiny s dětmi. „Kytary in Majetín dospívají s námi. Když jsme byli mladí pankáči, bylo to hlavně o punku, metalu a jiné hlasité kytarové muzice. Teď když má Martin dvě děti a všichni dostudovali, tak se se to trochu zklidnilo a každej si tam najde to svoje.“ říká jeden z pravidelných účastníků festivalu Vladimír Kubala.

Až do roku 2013 tato skupina fungovala víceméně neformálně, poté se její cesty protly s Českou Pirátskou stranou. Tak vzniklo 1. 12. 2013 Místní sdružení Pirátská Tvrz, které má od té doby má formální strukturu, volené předsednictvo, vlastní rozpočet a daleko širší rozsah činnosti a také vlivu na veřejný prostor, jež sdílíme. „Všeobecně vládne názor, že politika je špinavá a kdo se k ní přiblíží, ten se taky ušpiní. Nás prostě zajímalo, jestli je to pravda. A faktem je, že si to i my tak trochu myslíme pořád. Ovšem s tím rozdílem, že jsme osobně poznali, že Piráti se skutečně nepodobají žádné z jiných politických stran v Česku. Pirátská strana se ukázala jako svobodná, demokratická a decentralizovaná. Pod její vlajkou se nám funguje pohodlně a myslím, že je to oboustranně výhodné.“ shrnuje zvolený předseda MS Pirátská Tvrz a kytarista v několika místních rockových kapelách, Radim Studený.

Piráti nejprve pomohli se zpracováním žádosti o informace podle §106 a vytvořením petice za záchranu lipové aleje v Brodku. To se podařilo, a tak je možnost v Brodku na Masarykově náměstí obdivovat vzrostlé zdravé lípy i nadále. Následně Pirátská Tvrz spojila síly s projektem Ukliďme Česko a uspořádala dobrovolnický úklid černých skládek kolem potoka na hranici katastrů Majetína, Brodku a Kokor. Jindy zase členové a příznivci Tvrze vystihli příznivé podmínky pro pozorování noční oblohy, především Saturnu, Jupitera a Marsu a znovu tak na jeden večer nechali oživnout dávno nepoužívanou a takřka zapomenutou hvězdárnu v Brodku. Přes internet se podařilo pozvat poměrně hodně lidí a účast nočního pozorování předčila všechna očekávání. Jindy si zase majetínští Piráti všimli rozbité lavičky poblíž hřiště a dětských prvků, kterou rády využívaly maminky. Lavičce mnoho let chybělo opěradlo, tak se kluci z Tvrze vyhecovali a během jednoho dopoledne lavičku opravili. Takové akce jsou pro Tvrz typické - nestojí skoro žádné peníze, chtějí jen trochu organizace a nadšení udělat správnou věc. Krom těchto aktivit se členové a příznivci Tvrze účastní i běžného obecního společenského života, a tak byla možnost shlédnout pirátské plavidlo na místní neckiádě nebo autentické vystoupení v roli Bob Marley and the Wailers na majetínském kácení máje. Nefinančně podporují i místní mladý klub malé kopané Real Material. „Mám v plánu tady žít a vychovávat děti, takže mi logicky záleží na tom, jak to tu vypadá a kam to směřuje. Některé věci zvládneme sami, jiné je ale potřeba schválit v obecním zastupitelstvu, a tak naše další kroky směřovaly tímto směrem.“

Aby mohli majetínští a brodečtí Piráti ještě více přispět veřejnému dění, rozhodli se kandidovat v komunálních volbách v roce 2014. Na to, že to byly jejich první volby, byl výsledek uspokojivý. V Majetíně dosáhli 11% a mají zastupitele, v Brodku skončili těsně pod čarou, nicméně i tam dostali šanci účastnit se v komisi pro rozvoj. 

V zastupitelstvu se Pirátům podařilo prosadit také mnoho dobrého - zavedení transaprentního účtu obce, veřejný dotazník na řešení konkrétních problémů (odpady, kabelovka, pyrotechnika v obci, atd.), prodloužení otevírací doby dětského hřiště, připomínky k investičním akcím, které se až časem ukázaly jako platné. „Je to vlastně příjemný pocit zastupovat nemalou část občanů Majetína. Na komunální úrovni je skvělé, že znáte své voliče a oni znají vás, ledacos se dá probrat i v hospodě u piva. Ač jsem ze všech zastupitelů nejmladší, nevnímám to jako handycap. Zapojil jsem se do redakční rady, v obecním čtvrtletníku provádím gramatickou korekturu, dostal jsem možnost připomínkovat tvorbu nového obecního webu, tvorbu vyhlášky omezující noční klid, apod. Snažím se přinášet nové pohledy na různé problematiky a v souladu se svým mandátem hájit zájmy mladých lidí, rodin a všech svobodomyslných lidí, od kterých mi tento mandát byl svěřen. Ale hlavně mě to baví, bez toho to dělat nejde.“ připomíná zastupitel v Majetíně a člen Pirátské Tvrze Martin Šmída

V roce 2016 byl právě tento člen místního sdružení zvolen celostátním fórem Pirátů za místopředsedu strany a následně kandidoval jako lídr do krajských voleb v Olomouckém kraji v koalici „Piráti + Změna + ProRegion → Kraj nové generace. Ke vstupu do krajského zastupitelstva ještě několik hlasů chybělo, nicméně za zmínku stojí právě výsledky v Majetíně (16%), v Brodku (12%) či v sousedním Citově (13%), jež jsou oceněním dosavadních aktivit a výrazem důvěry.

*„Jsem rád, že mi členové pirátské strany dávají možnost sdílet s nimi snahu o změny ve společnosti. Díky tomu mohu představovat živoucí důkaz, že každý může měnit svět okolo sebe. Stačí jen chtít. A byl bych rád, kdyby se i na krajské a celostátní úrovni podařilo Pirátům to, co se nám zatím daří v našem malém venkovském místním sdružení.“* věří Martin Šmída, místopředseda Pirátů. Pirátská Tvrz je dnes pevnou součástí obecního života a aktivita mladých lidí je příslibem pro budoucnost. 
