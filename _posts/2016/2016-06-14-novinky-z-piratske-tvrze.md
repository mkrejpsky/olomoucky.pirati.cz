---
layout: post
category: CLANKY
title: Novinky z Pirátské Tvrze
date: 2016-06-14
tags: pirátská-tvrz
author: Martin Šmída
image: assets/img/articles/2016/2016-06-14-novinky-z-piratske-tvrze.jpg   #751x422 pixelu
---
Piráti z Majetína a okolí ani na jaře nezaháleli.

2.dubna pořádali v Brodku další z hudebních festivalů bez poplatků OSA, kde zahrály kapely Třetí dáma, Session a Breaking the cycle. VyOsení bylo v Brodku již potřetí a tentokrát se jej účastnil i staronový předseda Pirátů Ivan Bartoš. Za zmínku stojí, že téhož dne se konalo celostátní fórum Pirátů, na němž byl zvolen místopředsedou České Pirátské strany i člen našeho sdružení a zastupitel Martin Šmída. Přejeme mu mnoho úspěchů. Věříme, že nabyté zkušenosti budou přínosem i pro naše sdružení a naši obec.

Dále jsme se opět zapojili do celostátní akce Ukliďme Česko a vrátili se na „místo činu“ loňského úklidu kolem říčky Olešnice. S potěšením konstatujeme, že nepořádek se zatím neobnovuje. Také jsme svou účastí oplatili olomouckým Pirátům jejich loňskou pomoc a tentokrát jsme pomohli my jim při dobrovolnickém úklidu několika ulic a parků v Olomouci. V Majetíně jsme byli vidět především na Kácení máje, kde se nám podařilo sestavit mladý tým a zahráli jsme živě píseň „Buffalo Soldier“ od hudební legendy světového formátu - Boba Marleyho. Byli jsme oceněni porotou, ale to není to hlavní. Jsme rádi především za to, že se podařilo udělat trochu té zábavy a zapojit mladé lidi do dění v obci.

6.června jsme pak zorganizovali návštěvu brodecké hvězdárny, kde jsme pozorovali Jupiter, Mars a především Saturn, který je nyní v nejlepší pozici za několik let. K tomu jsme vyslechli výklad od p. Čejky, nejen o hvězdách a souhvězdích, ale i o samotné budově, dalekohledech a optice. Návštěva byla hojná a děkujeme všem zúčastněným za zájem. 11. června jsme se zúčastnili v Bystročicích turnaje politických frakcí v malé kopané a po dovu remízách pro týmům KDU-ČSL a ODS a jedné výhře nad týmem ČSSD jsme skončili druzí. Následující den jsme v Majetíně byli svědky podepsání koaliční smlouvy pro krajské volby. Do nich jdou Piráti v koalici s dalšími menšími a regionálními subjekty (hnutí Změna a Pro-region). Již dříve dostal důvěru a byl v primárních volbách zvolen lídrem kandidátky Martin Šmída a nám tedy nezbývá než mu fandit, aby dobře hájil zájmy (nejen) mladých a liberálně smýšlejících lidí a také naší obce, a to i na krajské úrovni.

Část z naší činnosti jsme rovněž prezentovali při soutěži Obec roku a snad tak svým dílem přispěli k obrazu naší obce jakožto moderní a společensky i občansky aktivní. V blízké budoucnosti plánujeme pokračování již tradičního majetínského festivalu KYTARY IN MAJETIN. Letos nás čeká již devátý ročník a uskuteční se 10. 9. v sobotu. V neděli pak proběhnou sportovní turnaje dvojic, opět pod hlavičkou Pirátské Tvrze. V závislosti na počasí bychom také rádi zorganizovali pirátskou cyklojízdu po nejbližším okolí a navázali tak na loňský výlet do Čertoryjí, neboť jsme zjistili, že mnozí mladí nevědí, kde vlastně Čertoryje leží, přestože jsou od Majetína asi tak stejně daleko jako Grygov. To by jako krátký report asi mohlo stačit. Přejeme všem, ať si užijí léto a v září se budeme těšit na festival! Více info na tvrz. pirati.cz a facebook.com/PiratskaTvrz. 
