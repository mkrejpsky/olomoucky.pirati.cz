---
layout: post
category: CLANKY
title: "Šmída: Chceme kraj nové generace"
date: 2016-03-22
tags: pirátská-tvrz
author: Martin Šmída
image: assets/img/articles/2016/2016-03-22-smida-chceme-kraj-nove-generace.jpg   #751x422 pixelu
---
Rozhovor s předsedou Pirátů v Olomouckém kraji a lídrem do krajských voleb Martinem Šmídou. Převzato z Pirátských listů: [http://www.piratskelisty.cz/clanek-1482-smida-chceme-kraj-nove-generace](http://www.piratskelisty.cz/clanek-1482-smida-chceme-kraj-nove-generace)

**Piráti mají v průzkumech stále kolem čtyř procent. Půjdete tedy do krajských voleb sami nebo v koalici?**

S předvolebními průzkumy je to složité. Výsledky jsou pochopitelně ovlivněny veřejným míněním, ale to je zase ovlivněno předvolebními průzkumy. Takže je to takový začarovaný kruh a jejich předpovědi beru s rezervou. Přesto jsme se už na podzim 2015 rozhodli, že se pokusíme o koaliční kandidátku menších a regionálních stran, aby se zvýšila šance, že se do krajského zastupitelstva tito noví lidé dostanou. Podařilo se nám vyjednat koaliční kandidátku s hnutím Změna a Pro-Region a pochopitelně jsou na tuto kandidátku přizváni i osobnosti bez politické příslušnosti. Nicméně kandidátní listina ještě není uzavřená a nám se hlásí další lidé. Hlavní hybnou silou ale zůstávají Piráti a Pirátské ideje.

**To se dostáváme k tomu, s jakým programem jdete do voleb?**

Naší prioritou i nadále zůstává boj proti korupci a klientelismu, ale budeme řešit i další okruhy. Ty nejvíce zdůrazňované jsou zhruba tyto:

Transparentní veřejná správa, ve které není prostor pro korupci a která je otevřená občanům a naslouchá jejim potřebám. Kvalita života v kraji, tedy péče o přírodu, inteligentní odpadové hospodářství, kvalitní silnice i krajem zřizované školy a nemocnice. Snížení kritického zadlužení Olomouckého kraje, racionální čerpání evropských dotací, směřování k vyrovnanému hospodaření. Chceme otevřenou a modernizovanou státní správu a zjednodušení komunikace s občany v obou směrech. Zkrátka, chceme vytvořit kraj nové generace.

**Jak náročnou plánujete kampaň? Budete utrácet miliony?**

Můžu vás i voliče ujistit, že půjde převážně o dobrovolnickou kampaň. Jako již tradičně se spoléháme na naše příznivce v regionech a mladé lidi na sociálních sítích. Uvítáme každou pomoc. Nedisponujeme nekonečnými zdroji, jako třeba ANO ani štědrými státními příspěvky a bohatými sponzory, jako staré tzv. „dinosauří“ strany a už vůbec nejsme ochotni si na kampaň půjčovat u bank.

Něco však v kraji přecejen utratíme, ale určitě to nebude ani milion a velmi pravděpodobně ani půl. Kampaň bude probíhat jak na internetu, tak přímo mezi lidmi v ulicích. Naší hlavní zbraní zůstává náš program a lidé s odhodláním měnit věci k lepšímu.

**Buďte konkrétní. Co přesně byste chtěli prosadit jako první?**

Především transparenci. Počínaje důsledným zveřejněním všech smluv, přes zavedení transparentních účtů, až po registr lobbistických kontaktů a veřejný online stream ze zasedání krajského zastupitelstva. Jedině vědomí každého politika, že jeho každý krok může jednoduše zkontrolovat každý občan, skutečně sníží prostor pro korupci.

**To je sice pěkný cíl, ale co když skončíte v opozici?**

To, si přiznejme, je asi ta realističtější varianta. Piráti jsou v krajském zastupitelstvu zatím jen v Praze, tam odmítli spolupráci s usvědčenými podvodníky, jako např. pan Březina z ČSSD, a tak jsou teď také v opozici. Přesto již odvedli spoustu dobré práce, např. vytrvalým tlakem a především informacemi o trafikách Radmily Kleslové (ANO) ji nakonec donutili tyto trafiky opustit a nakonec rezignovala i na šéfku pražského ANO. No a my to chceme dělat podobně, pražští Pirátší zastupitelé jsou v tomhle pro nás velmi insPIRATivní.

Zastupitel má tu výhodu, že má snažší přístup k informacím, a tak může může i z opozice poukazovat na nepravosti či podivnosti. I u nás v Olomouckém kraji bují klientelismus a korupce, jak ukázala nedávná kauza hejtmana Rozbořila (viz. http://www.parlamentnilisty.cz/politika/politici-volicum/Smida-Pirati-Podporujeme-vysetreni-klientelismu-v-Olomouckem-kraji-a-vyzyvame-hejtmana-k-rezignaci-404609 ). Čas od času vyplouvají na povrch další podivné nájmy či prodeje krajského majetku a my bychom rádi tyto na podivnosti poukázali ještě předtím, než se stanou, protože potom bývá mnohdy pozdě a média i občané už si mohou jen poplakat nad rozlitým mlékem.

**Jaká by tedy musela být v zastupitelstvu konstelace, abyste v opozici neskončili?**

No, ideálně, kdyby naše koalice získala většinu. Kvalitních lidí máme dost, takže bychom to určitě zvládli. Ovšem pokud se budeme držet skromného realismu, bude potřeba najít většinu společně s ostatními. Jednodušší je říct, s kým bychom se po volbách určitě nespojili, a to je současný tandem ČSSD a KSČM. Jistou nedůvěru máme i k ODS. Babišovo ANO je v celostátním měřítku nebezpečný podnikatelský projekt, ale na krajské úrovni by záleželo na konkrétních lidech a společných programových bodech. Dále se tam mohou dostat i Lidovci se Zelenými nebo STAN. S těmi bychom asi byli ochotní se bavit, ale pochopitelně vše záleží na tom, jak voliči rozdají karty. Nastalou situaci probereme s členskou základnou a vzešlé stanovisko pak budeme dodržovat. Že by si v Olomouckém kraji zvolili lidé do zastupitelstva někoho z TOP09 nebo z nových populistických a nacionalistických stran, nepředpokládáme. Naši občané nejsou hloupí a věřím, že při krajských volbách budou volit podle krajských témat.

**Ale jste přece úplní nováčci, jakou mají voliči jistotu, že práci v zastupitelstvu zvládnete?**

Nemyslím, že jsme úplní nováčci. Já už nyní působím v zastupitelstvu obce Majetín, Jan Horký ze Změny zase v zastupitelstvu města Přerova, Vojtěch Pikal v olomoucké kontrolní komisi, Martin Švadlenka je předsedou komise pro otevřenou radnici v Přerově, Petr Lysek v zastupitelstvu Prostějově a tak dále. Zkušenosti máme a jsme v kontaktu s našimi městy a obcemi. Mnoho našich kandidátů už jednou důvěru od voličů dostalo, ale v komunálních volbách je to jistě snažší, neboť vás voliči znají často osobně. V zastupitelstvu Olomouckého kraje jsme sice zatím své zástupce neměli, ale já věřím, že vše nutné se brzy naučíme a zároveň neslevíme z našich morálních zásad. Vlastně to považuji za výhodu, že nejsme napojeni na současné klientelistické struktury a že přineseme do krajského zastupitelstva čerstvý vítr. Naši kandidáti jsou veskrze mladí lidé od pětadvaceti do pětačtyřiceti let a s nimi může přijít i nový pohled na mnohé problematiky. Jsme zvyklí pracovat a komunikovat po internetu, uvědomujeme si různá technologická řešení, která umožňuje současný technologický pokrok. Svět se mění rychle, politici pomalu.

**Co vlastně přinutí mladého člověka, aby aktivně vstoupil do politiky?**

To už se pohybujeme trochu v osobní rovině, budu muset zavzpomínat. Ve skutečnosti to bylo asi zoufalství. Býval jsem vždy středopravým liberálním voličem, ale zhruba před těmi čtyřmi pěti lety jsem propadl skutečné skepsi. Velké strany se přehadovali, která z nich krade víc a malé strany (Zelení, Lidovci a Věci veřejné) se rozpadaly na ještě menší. Nevěřil jsem už nikomu, neměl jsem koho volit, ikdyž jsem k volbám chodit chtěl.

Víte, já jsem měl v mládí blízko k punkové subkultuře, a tam je zvykem pojmenovávat nahlas problémy systému a společnosti, ale málokdy ty texty přináší nějaké východisko. A mně prostě najednou už nestačilo jen nadávat. Navíc jsme s manželkou čekali narození dcerky a já si uvědomil, že tohle není přesně ten svět, v jakém bych si přál, aby vyrůstala. Dal jsem své důvěře v zastupitelskou demokracii poslední šanci a navštívil jsem osobně schůzi olomouckých Pirátů. Tam jsem se přesvědčil, že existují lidé s podobným liberálním smýšlením. Neměli takřka žádnou šanci na zvolení, neměli peníze, žádný stranický aparát, ale měli nadšení a upřímnou motivaci měnit veřejný prostor. Rozhodl jsem jim pomáhat a po nějakém čase jsem od nich získal důvěru i v tom, abych je vedl.

Dřív jsem věřil, že slušný člověk v politice nemá šanci, že ho „staré struktury“ mezi sebe nepustí, že ho zkrátka vyštípají. A chvílemi ta politika ukazovala svou méně přívětivou tvář, ale nakonec jsem měl asi prostě štěstí na tu správnou stranu. Kdyby se však někdy stalo, že i Piráti ustoupí od svých ideálů a já v ně ztratím důvěru, prostě toho nechám a vrátím ke své skepsi a pouhé kritice na koncertech s kapelou či na ochotnických divadelních prknech. Protože pokud by se zkazili i Piráti, tak už bych těžko v budoucnu uvěřil na slušnou a férovou politickou stranu budovanou odspoda lidmi a ideály a nikoli shora penězi a politickým marketingem. Takovou, která „to, co hlásá, aplikuje nejdřív na sebe“. Beru to tak, že Piráti jsou poslední šanci před tím, než se z voliče stane nevolič. Stejnětak to beru jako první volbu pro dosavadního nevoliče, který už zkrátka nemůže jen dál přihlížet.

Takže když to shrnu, vstoupil jsem aktivně do politiky hlavně proto, abych zjistil, zda normální člověk, kluk z vesnice, má nějaké možnosti, jak ovlivnit svět kolem sebe. A minimálně v mém rodném Majetíně, kde jsem důvěru spoluobčanů dostal, se mi to teď částečně daří. Jenže Maječáci mě potkávají a znají mě. Přesvědčit občany z celého Olomouckého kraje bude nepochybně těžší. Je to výzva, avšak já ji, společně s ostatními kandidáty, hodlám podstoupit. 
