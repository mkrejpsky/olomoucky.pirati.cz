---
layout: post
category: CLANKY
title: OSA se vzdává všech absurdních nároků na výpalné
date: 2015-04-01
tags: piráti
author: Martin Šmída
image: assets/img/articles/2015/2015-04-01-osa-se-vzdava-vsech-absurdnich-naroku-na-vypalne.jpg   #751x422 pixelu
---
Roman Strejček z ochranného svazu autorského se odhodlal k překvapivému kroku: "Byl jsem na cestě po Indii a od té doby stále přemítám nad morální stránkou všech druhů poplatků, které OSA vybírá. Se svými závěry jsem seznámil ostatní, ale Petr Janda na mě dlouho vyvíjel velký tlak, aby vše zůstalo při starém, ale já už prostě dál nemůžu. Už nechci dělat zlé věci."

OSA od nynějška nebude vybírat poplatky za prázdná média, a to dokonce s retroaktivní účinností od 1. ledna 2015. "Řešili jsme to s právníky a prý to není problém. Zkrátka všechny tyto poplatky odvedené do kasy OSA zpětně vrátíme na účty, ze kterých odešly. S vracením začneme hned dnes. Uvědomil jsem si, že není normální, aby se platil autorský poplatek z cédéčka nebo flash paměti, když na ni člověk nahraje třeba jen své vlastní rodinné fotky."

**Kauza s ohroženým folklorem byla poslední kapka**

Tato událost nabrala spád po nedávné kauze s folklorními soubory. OSA nutila folklorní soubory, aby odevzdávali předem své playlisty a navíc platili paušální poplatek pro případ, že by se snad začala nahlas zpívat jiná nenahlášená píseň.

Milan Zelinka (předseda Společnosti pro lidové tradice Jihomoravského kraje o.s.) k tomu řekl: „Ne každý vedoucí souboru či muziky si uvědomuje, do jaké míry se veřejná prezentace jeho souboru či festivalu prolíná s literou autorského zákona. Není také v jeho silách, aby zabránil při různých veselicích situaci, kdy si účastník takové slavnosti zanotuje chráněnou skladbu a muzika jej doprovodí (byla by to špatná muzika, kdyby to neudělala)."

S podobným problémem se potýkaly i jiné, nejen folklorní, kapely a soubory. "Kvůli poplatkům OSA jsme nemohli hrát jiné písně, než jsme měli na nahlášeném playlistu pro OSA. Na jednom koncertě se lidé dožadovali písničky Jožin z Bažin. My ji sice zahrát umíme, ale pro tento koncert jsme ji neměli nahlášenou. Nakonec to skončilo tak, že nám rozohněný dav prokopl kopák a zapálil kytarový aparát a našeho basáka zmlátili a znásilnili. A to kvůli jedné nezahrané písničce na přání. Teď se bojíme hrát před lidmi." běduje frontman zábavové kapely Man´s True z Brodku u Přerova.

**Končí i výpalné od živnostníků**

OSA nyní nebude vybírat ani za puštěné rádio v provozovnách. Strejček to vysvětlil slovy, že si uvědomil, že ke kadeřnici nejdou lidi poslouchat rádio, nýbrž se ostříhat, proto je poplatek z puštěného rádia nemorální. Navíc samotné rádio už OSE jednou za svoje vysílání zaplatilo. Posluchač pak platí tím, že poslouchá reklamy. "Bylo hloupé šikanovat provozovny kvůli puštěnému rádiu. Omluvám se za to." Zpytuje svědomí Strejček.

Oddychli si také provozovatelé komerčních letních táborů. "Vždycky jsme předem posílali OSE playlist, které písničky budeme hrát na kytaru u táboráku. Jednou přijel k nám na tábor na návštěvu písničkář Honza Nedvěd. Zahrál nám několik svých písní, ale bohužel byl mezi dětmi jeden ukrytý agent OSA, ten Honzu Nedvěda nahrál a pak nahrávku konfrontoval s nahlášenými písněmi. Podle něj jsme tak Honzu Nedvěda okradli, protože jeho písně nahlášeny nebyly. Dokonce i sám Honza se za nás postavil a veřejně se vzdal svého honoráře, ale OSA byla neoblomná. Prý ty peníze nejsou jen pro autory." vzpomíná ředitel letního skautského tábora v Nejdku, který si nepřeje být jmenován. Z důvodu nedostatku finančních prostředků se dokonce uchýlil k nezvyklému kroku: "Vždycky se snažíme slavnějším písním vyhýbat, protože jsou drahé. Proto nezpíváme u táboráku Montgomery, Dajánu ani Stánky, ale spíše méně známé písně, jako Sto bobříků, Uzel z lásky či Celta. Díky tomu nám zbyde více peněz na jídlo pro děti, toaletní papír a různé sportovní potřeby. A děti se aspoň naučí nové písně." uzavírá pozitivně skaut a táborník. Z nového rozhodnutí Romana Strejčka má radost a těší se, že nebude u táboráku zpívat sám.

**Strejček vstupuje do Pirátské strany?**

Některé bulvární deníky ([http://www.piratskelisty.cz/clanek-1410-roman-strejcek-vstupuje-do-piratske-strany](http://www.piratskelisty.cz/clanek-1410-roman-strejcek-vstupuje-do-piratske-strany)) přišly už před časem s teorií, že Strejček podal přihlášku do České Pirátské strany a zároveň ho obviňují, že to dělá ze zištných důvodů, neboť je to takřka jediná politická strana, která není zadlužená a zároveň její preference stoupají. Po dnešním odhalení by se mohlo zdát, že jeho úmysly jsou upřímné, ale Strejček jakoukoli spojitost s Piráty popírá: "Do politiky se nechystám. Česká Pirátská strana je mi sice nyní v mnohém sympatická, ale například s legalizací drog nemůžu souhlasit. Vždyť právě drogy nám vzaly Kurta Cobaina, Boba Marleyho, Michela Jacksona, Freddyho Mercuryho či Ramones. Dnes už vím, že kopírování hudbu nezabíjí. To drogy zabíjejí hudbu!"

Česká Pirátská strana se k možnému vstupu Romana Strejčka ani ke změnám v OSA zatím jasně nevyjádřila. "Celou situaci sledujeme, ale zatím nemůžeme nic říct. Jsme dobrovolníci a demokrati, a tak nám všechno trvá trochu déle, než je obvyklé u podnikatelsko-politických projektů typu Věci veřejné, Úsvit či ANO 2011. Nechte nás probrat to na našem internetovém fóru a výsledek pak najdete na našem facebooku." mlží vedoucí mediálního odboru Ivan Bartoš, dříve známý jako předseda ČPS, tranceový DJ a zpěvák.

Počkejme si tedy i my, jak se celá situace vyvine. Jedno je jasné - živnostníci, muzikanti, folklorní soubory, pořadatelé kulturních akcí i běžní občané nakupující občas nějaké to cédéčko či flešku, samozřejmě i členové, registrovaní příznivci a sympatizanti České Pirátské strany - všichni oslavují. Oslavujme s nimi, dokud je čas. Pokud se zmobilizuje Petr Janda s Kryštofem, může být zítra všechno jinak.