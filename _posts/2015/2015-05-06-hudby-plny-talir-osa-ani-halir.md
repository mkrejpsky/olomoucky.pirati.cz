---
layout: post
category: CLANKY
title: Hudby plný talíř, OSA ani halíř
date: 2015-05-06
tags: pirátská-tvrz
author: Martin Šmída
image: assets/img/articles/2015/2015-05-06-hudby-plny-talir-osa-ani-halir.jpg   #751x422 pixelu
---
Už několik let po celé republice probíhají festivaly svobodné hudby pod značkou VyOsení. Piráti tak dokazují, že udělat hudební festival bez poplatků OSA je možné.

Bohužel, stále to není jednoduché. Pořadatel každé hudební akce se musí potýkat s několika nástrahami, krom jiných také s požadavky OSA. Ta například vyžaduje poslat předem playlist písní vč. autorů hudby a textů, které mají ten večer zaznít, což vpodstatě znemožňuje kapele zahrát cokoli na přání, co nebylo nahlášeno. Tato povinnost je vyžadována i pro reprodukovanou hudbu v přestávkách. Obzvláště absurdní je to v případech, kdy na festivalu nehraje žádná z kapel z OSA a i v přestávkách hraje výhradně nezastupovaná hudba. Smutné je, že i když si svobodnou hudbu doneseme na flashdisku nebo vypálíme na cédéčko, za tato prázdná média se výpalné OSA platí už při zakoupení těchto nosičů, bez ohledu na to, jaká data či hudbu na nich máte. 

A nejen tyto příklady ukazují, jak moc je politická a legislativní reforma v této oblasti potřeba. Než se to stane, fungujeme v rámci současných pravidel. Našli jsme svou pirátskou cestu, a tou je festival svobodné kultury - bez poplatků OSA. Více o svobodné hudbě na [https://wiki.pirati.cz/hudba/start](https://wiki.pirati.cz/hudba/start).

Je skvělé, kolik autorů a kapel se k nám dosud připojilo a sdílí s námi tento postoj.

Piráti z místního sdružení Pirátská tvrz budou nyní zkoušet takřka revoluční počin. VyOsení v Brodku u Přerova se bude celé nahrávat a po domluvě s kapelami se vybrané písně přidají do kolekce svobodné hudby pod licencí creative commons. Vzhledem k obrovskému počtu kapel a umělců, kteří na festivalech Vyosení hráli, by se tímto způsobem mohla pirátská kolekce plnit relativně rychle a především českou hudbou.

Podobou službu by mohl udělat i plánovaný projekt pro participativní rozpočtování, kde se pro stejný účel pronajme nahrávací studio a autoři dostanou možnost svoje díla nahrát a vydat pod svobodnou licencí. Martin Šmída, předseda Pirátů v Olomouckém kraji k tomu dodává: "Pochopitelně musí každá kapela počítat s tím, že nahrávání živáku na festivalu či sdílené nahrávácí studio, které je k dispozici jen na několik hodin, mají svá omezení. Nicméně právě licence creative commons umožňuje, aby se písně šířily dál a třeba je nahrál někdo jiný někde jinde třeba kvalitněji. Díky tomu je ona konkrétní hudba opravdu svobodná, přitom autor na svých právech nijak ochuzen není." Základním prvkem každé licence creative commons je právě podmínka "uveďte autora". Martin Šmída doplňuje: "Brodecké VyOsení 2015 je v tomhle ohledu pilotní projekt a sami jsme zvědaví, jak se nahrávání vydaří a kolik písní nakonec v kolekci svobodné hudby skutečně přibude."

VyOsení v Brodku u Přerova se vyznačuje ještě jednou zvláštností, a to je způsob vybírání vstupného. Jeho výše je dobrovolná, ale především se vybírá až v průběhu akce. Návštěvník tak nekupuje zajíce v pytli, ale může až zpětně zvážit, na kolik si onoho kulturního zážitku cení. Teoreticky by se tak dalo i zjistit, která kapela byla divácky nejúspěšnější. Na brodeckém VyOsení se však výdělek rozděluje mezi kapely rovným dílem. Kapely jsou s tímto systémem předem seznámeny, a tak je v jejich zájmu, aby je fanoušci ocenili. Utužuje se tak vztah mezi kapelou a fanoušky, protože 100% peněz z vybraného vstupného jde kapelám, tedy autorům. O tom by se kapelám sdružených pod OSA mohlo jen zdát. Pořadatel zde vystupuje pouze jako zprostředkovatel tohoto vztahu. "Tento způsob výběru a rozdělení vstupného jsme již aplikovali na brodeckém prvním VyOsení a osvědčil se. Kapely nakonec dostaly víc peněz, než kdyby si řekli klasicky o cesťák a pivo. Na druhou stranu taky nesou riziko, že se vybere málo. Během festivalu se tak návštěvníkům musí několikrát znovu připomenout a vysvětlit tenhle princip. Ve víru večírku se na nějaké vstupné dobrovolné snadno zapomene" přibližuje své zkušenosti Martin Šmída, organizátor osmi ročníků festivalu Kytary in Majetin a pěti ročníků punkového Recykl festu.

Nezbývá než doufat, že se další ročník VyOsení vydaří. Tímto Vás zveme v sobotu 23. 5. do Brodku u Přerova. Akce se koná v areálu skautské základny a hvězdárny a startuje od 16:00 hodin.

Zahrají kapely SVL, STRIKE OUT, KOWALL COMPANY, KULA PIKLE a SESSION. A můžete se těšit i na bohaté občerstvení a doprovodný program.

Více na [www.vyoseni.cz](http://www.vyoseni.cz/), [tvrz.pirati.cz](http://tvrz.pirati.cz) nebo na [facebooku](https://www.facebook.com/events/975477005804581/).
